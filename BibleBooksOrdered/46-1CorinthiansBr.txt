- 1 Коринтяни -<br /><br /><br />- 1 -<br /><br />1:1. Павел, с Божията воля призован да бъде апостол Исус Христов, и брат Состен,<br />1:2. до Божията църква, която в Коринт, до осветените в Христа Исуса, призовани да бъдат светии заедно с всички, които призовават на всяко място името на Исуса Христа, нашия Господ, Който е и техен и наш:<br />1:3. Благодат и мир да бъде на вас от Бога нашия Отец и от Господа Исуса Христа<br />1:4. Винаги въздавам благодарения на моя Бог за вас за Божията благодат, която ви е била дадена в Христа Исуса<br />1:5. че обогатихте се чрез Него в всичко, в пълна сила да говорите за Него.<br />1:6. (по който начин се потвърди свидетелствуването за Христа между вас),<br />1:7. така щото вие не оставате назад в никоя дарба, като чакате явлението на нашия Господ Исус Христос,<br />1:8. Който и докрай ще ви отвърждава, та да бъдете безупречни в деня на нашия Господ Исус Христос.<br />1:9. Верен е Бог, чрез Когото сте били призовани в общението на Сина Му Исуса Христа нашия Господ.<br />1:10. Моля ви се, братя, за името на нашия Господ Исус Христос, всички да говорите в съгласие, и да няма раздори между вас, но да бъдете съвършено съединени в един ум и в една мисъл.<br />1:11. Защото някои от Хлоините домашни ми явиха за вас, братя мои, че между вас имало разпри.<br />1:12. С това искам да кажа, че всеки от вас дума: Аз съм Павлов; а аз Аполосов; а аз Кифов; а пък аз Христов.<br />1:13. Нима се е разделил Христос? Павел ли се разпна за вас? Или в Павловото име се кръстихте?<br />1:14. Благодаря Богу, че не съм кръстил никого от вас, освен Криспа и Ганя,<br />1:15. да не би да каже някой, че сте били кръстени в мое име.<br />1:16. Кръстих още и Стефаниновия дом; освен тия, не помня да съм кръстил никой друг.<br />1:17. Защото Христос не ме е пратил да кръщавам, но да проповядвам благовестието; не с мъдри думи, да не се лиши Христовия кръст от значението си.<br />1:18. Защото словото на кръста е безумие за тия, които погиват; а за нас, които се спасяваме, то е Божия сила.<br />1:19. Понеже е писано: "Ще унищожа мъдростт на мъдрите, И разума на разумните ще отхвърля".<br />1:20. Где е мъдрият? Где книжникът? Где е разисквачът на тоз век? Не обърна ли Бог в глупост светската мъдрост?<br />1:21. Защото, понеже в Божията мъдра наредба светът с мъдростта си не позна Бога, благоволи Бог чрез глупостта на това, което се проповядва, да спаси вярващите.<br />1:22. Понеже юдеите искат знамения, а гърците търсят мъдрост;<br />1:23. а ние проповядваме разпнатия Христос, за юдеите съблазън, и за езичниците глупост;<br />1:24. но за самите призвани, и юдеи и гърци, Христос е Божия Сила и Божия премъдрост.<br />1:25. Защото Божието глупаво е по-мъдро от човеците, и Божието немощно е по-силно от човеците.<br />1:26. Понеже, братя, вижте какви сте вие призваните, че между вас няма мнозина мъдри според човеците, нито мнозина силни, нито мнозина благородни.<br />1:27. Но Бог избра глупавите неща на света, за да посрами мъдрите; също избра Бог немощните неща на света, за да посрами силните;<br />1:28. още и долните и презрените неща на света избра Бог, да! и ония, които ги няма, за да унищожи тия които ги има,<br />1:29. за да не се похвали нито една твар пред Бога.<br />1:30. А от Него сте вие в Христа Исуса, Който стана за нас мъдрост от Бога, и правда, и освещение, и изкупление;<br />1:31. тъй щото, както е писано, "който се хвали, с Господа да се хвали".<br /><br />- 2 -<br /><br />2:1. И аз, братя, когато дойдох при вас, не дойдох с превъзходно говорене или мъдрост да ви известя Божията тайна;<br />2:2. защото бях решил да не зная между вас нещо друго, освен Исуса Христа, и то Христа *(Гръцки: Него. ) разпнат.<br />2:3. Аз бях немощен между вас, страхувах се и много треперех.<br />2:4. И говоренето ми, и проповядването ми не ставаха с убедителните думи на мъдростта, но с доказателство от Дух и от сила;<br />2:5. за да бъде вярването ви основано не на човешка мъдрост, а на Божията сила.<br />2:6. Обаче, ние поучаваме мъдрост между съвършените, ала не мъдрост от тоя век, нито от властниците на тоя век, които преминават;<br />2:7. но поучаваме Божията тайнствена премъдрост, която е била скрита, която е била предопределена от Бога преди вековете да ни докарва слава.<br />2:8. Никой от властниците на тоя век не я е познал; защото, ако я бяха познали, не биха разпнали Господа на славата.<br />2:9. А, според както е писано: - "Каквото око не е видяло, и ухо не е чуло, И на човешко сърце не е дохождало, Всичко това е приготвил Бог за тия, които Го любят".<br />2:10. А на нас Бог откри това чрез Духа; понеже Духът издирва всичко, даже и Божиите дълбочини.<br />2:11. Защото кой човек знае що има у човека, освен духът на човека, който е в Него? Така и никой не знае що има у Бога, освен Божият Дух.<br />2:12. А ние получихме не духа на света, но Духа, който е от Бога, за да познаем това, което Бог е благоволил да ни подари;<br />2:13. което и възвестяваме, не с думи научени от човешка мъдрост, но с думи научени от Духа, като поясняваме духовните неща на духовните човеци.<br />2:14. Но естествения човек не подбира това, което е от Божия Дух, защото за него е глупост; и не може да го разбере, понеже, то се изпитва духовно.<br />2:15. Но духовният човек изпитва всичко; а него никой не изпитва.<br />2:16. Защото, "Кой е познал ума на Господа, За да може да го научи?" А ние имаме ум Христов.<br /><br />- 3 -<br /><br />3:1. И аз, братя, не можах да говоря на вас, като на духовни, но като на плътски, като на младенци в Христа.<br />3:2. С мляко ви храних, не с твърда храна; защото още не можехте да го приемете, а и сега още не можете.<br />3:3. Понеже и досега сте плътски; защото, докато има между вас завист и разпра, не сте ли плътски, и не постъпвате ли по човешки?<br />3:4. Защото, кога един казва: Аз съм Павлов, а друг: Аз съм Аполосов, не сте ли като човеци слаби?<br />3:5. Какво е, прочее, Аполос, и какво е Павел? Те са служители, чрез които повярвахте, и то както Господ е дал на всеки от тях.<br />3:6. Аз насадих, Аполос напои, но Господ прави да расте.<br />3:7. И тъй, нито който сади е нещо, нито който пои, а Господ, Който прави да расте.<br />3:8. Прочее, тоя, който сади, и тоя, който пои, са равни, обаче всеки според своя труд ще получи своята награда;<br />3:9. защото сме съработници на Бога, като вие сте Божия нива, Божие здание.<br />3:10. Според дадената ми Божия благодат, като изкусен строител аз положих основа; а друг гради на нея.<br />3:11. Защото никой не може да положи друга основа, освен положената, която е Исус Христос.<br />3:12. И ако някой гради на основата злато, сребро, скъпоценни камъни, дърво, сено, слама,<br />3:13. всекиму работата ще стане явна каква е; защото Господният ден ще я изяви, понеже тя чрез огън се открива; и самият огън ще изпита работата на всекиго каква е.<br />3:14. Тоя, комуто работата, която е градил, устои, ще получи награда.<br />3:15. А тоя, комуто работата изгори, ще претърпи загуба; а сам той ще се избави, но тъй като през огън.<br />3:16. Не знаете ли, че сте храм на Бога, и че Божият Дух живее във вас?<br />3:17. Ако някой развали Божия храм, него Бог ще развали; защото Божият храм е свет, който храм сте вие.<br />3:18. Никой да не се лъже. Ако някой между вас мисли, че е мъдър според тоя век, нека стане глупав за да бъде мъдър.<br />3:19. Защото мъдростта на тоя свят е глупост пред Бога, понеже е писано: "Улавя мъртвите в лукавството им";<br />3:20. и пак: "Господ знае, разсъжденията на мъдрите са суетни".<br />3:21. Затова никой да се не хвали с човеците. Защото всичко е ваше;<br />3:22. било Павел, или Аполос, или Кифа, или светът, или животът, или смъртта, или сегашното, или бъдещето, всичко е ваше;<br />3:23. а вие сте Христови, а Христос Божий.<br /><br />- 4 -<br /><br />4:1. Така всеки човек да ни счита за Христови служители и настойници на Божиите тайни.<br />4:2. При туй, което тук се изисква от настойниците е, всеки да се намери верен.<br />4:3. А за мене е твърде малко нещо да бъда съден от вас или от човешки съд; даже аз не съдя сам себе си.<br />4:4. Защото, при все че съвестта ми в нищо не ме изобличава, пак с това не съм оправдан; защото Господ е, Който ще ме съди.<br />4:5. Затова недейте съди нищо преждевременно, докле не дойде Господ, Който ще извади на видело скритото в тъмнината, и ще изяви намеренията на сърцата; и тогава всеки ще получи подобаващата нему похвала от Бога.<br />4:6. И това, братя, преносно приспособих към себе си и към Аполоса заради вас, за да се научите чрез нас да не престъпвате границата на писаното, да се не гордее някой от вас с един против друг.<br />4:7. Защото, кой те прави да се отличаваш от другиго? И що имаш, което да не си получил? Но ако си го получил, защо се хвалиш, като че не си го получил?<br />4:8. Сити сте вече, обогатихте се вече, царувате и то без нас. И дано царувате, та ние заедно с вас да царуваме;<br />4:9. защото струва ми се, че Бог изложи нас, апостолите, най-последни, като човеци осъдени на смърт; защото станахме показ на света, на ангели и на човеци;<br />4:10. ние безумни заради Христа, а вие разумни в Христа, ние немощни, а вие силни, вие славни, а ние опозорени.<br />4:11. Ние до тоя час и гладуваме и жадуваме, и сме голи, бити сме и се скитаме.<br />4:12. трудим се, работейки със своите ръце; като ни хулят, благославяме; като ни гонят, постоянствуваме;<br />4:13. като ни злепоставят, умоляваме; станахме до днес като измет на света, измет на всичко.<br />4:14. Не пиша това, да ви посрамя, но да ви увещая, като любезни мои чада.<br />4:15. Защото, ако имахме десетки хиляди наставници в Христа, пак мнозина бащи нямате; понеже аз ви родих в Христа Исуса чрез благовестието.<br />4:16. Затова ви се моля, бъдете подражатели на мене.<br />4:17. По тая причина ви пратих Тимотея, който ми е възлюбено и вярно чадо в Господа; той ще ви напомни моите пътища в Христа, такива пътища, каквито получавам навсякъде във всяка църква.<br />4:18. Но някои се възгордяха, като че нямаше да дойда при вас.<br />4:19. Но, ако ще Господ, аз скоро ще дойда при вас, и ще изпитам, не думите, но силата на тия, които са се възгордели.<br />4:20. Защото Божието царство не се състои в думи, а в сила.<br />4:21. Що искате? С тояга ли да дойда при вас? Или с любов и кротък дух?<br /><br />- 5 -<br /><br />5:1. Дори се чува, че между вас имало блудодеяние, и то такова блудодеяние, каквото нито между езичниците се намира, именно, че един от вас има бащината си жена.<br />5:2. И вие сте се възгордели, вместо да сте скърбили, за да се отлъчи измежду вас тоя, който е сторил туй нещо.<br />5:3. Защото аз, ако и да не съм телесно при вас, но като съм при вас с духа си, като че ли съм при вас, - осъдих вече, в името на нашия Господ Исус, оногова, който така е сторил това,<br />5:4. (като се събра моят дух с вас заедно с властта на нашия Господ Исус),<br />5:5. да предадем такъв човек на сатана за погубване на плътта му, за да се спаси духа му в деня на Господа Исуса.<br />5:6. Хвалбата ви не е добра. Не знаете ли, че малко квас заквасва цялото тесто?<br />5:7. Очистете стария квас, за да бъдете ново тесто, - тъй като сте безквасни; защото и нашата пасха, Христос, биде заклан [за нас].<br />5:8. Затова нека празнуваме, не със стар квас, нито с квас от злоба и безчестие, а с безквасни хлябове от искреност и истина.<br />5:9. Писах ви в посланието си да се не сношавате с блудници,<br />5:10. не че съм искал да кажа за блудниците на тоя свят, или за сребролюбците и грабителите, или за идолопоклонниците, понеже тогава би трябвало да излезете от света. -<br />5:11. но в действителност ви писах да се не сношавате с някого, който се нарича брат, ако е блудник, или сребролюбец, или идолопоклонник, или грабител, с такъв нито да ядете заедно.<br />5:12. Защото, каква работа имам да съдя вънкашни човеци? Не съдите ли вие вътрешните.<br />5:13. докато вънкашните Бог съди? Отлъчете нечестивия човек изпомежду си.<br /><br />- 6 -<br /><br />6:1. Когато някой от вас има нещо против другиго, смее ли да се съди пред неправедните, а не пред светиите?<br />6:2. Или не знаете, че светиите ще съдят света? Ако, прочее, вие ще съдите света, не сте ли достойни да съдите ни най малките работи?<br />6:3. Не знаете ли, че ние ще съдим ангели? а колко повече житейски работи;<br />6:4. Тогава, ако имате житейски тъжби, поставяте ли за съдии ония, които от църквата се считат за нищо?<br />6:5. Казвам това за да ви направя да се засрамите. Истина ли е, че няма между вас ни един мъдър човек, който би могъл да отсъди между братята си,<br />6:6. но брат с брата се съди, и то пред невярващите?<br />6:7. Даже, преди всичко, е голям недостатък у вас гдето имате тъжби помежду си. Защо по-добре не оставате онеправдани? защо по-добре не бъдете ограбени?<br />6:8. А напротив, вие сами онеправдавате и ограбвате, и то братя.<br />6:9. Или не знаете, че неправедните няма да наследят Божието царство? Недейте се лъга. Нито блудниците, нито идолопоклонниците, нито прелюбодейците, нито малакийците, нито мъжеложниците,<br />6:10. нито крадците, нито сребролюбците, нито пияниците, нито хулителите, нито грабителите няма да наследят Божието царство.<br />6:11. И такива бяха някои от вас; но вие измихте себе си от такива неща, но се осветихте, но се оправдахте в името на Господа Исуса Христа и в Духа на нашия Бог.<br />6:12. Всичко ми е позволено, ала не всичко е полезно; всичко ми е позволено, но не ща да съм обладан от нищо.<br />6:13. Храната е за стомаха, и стомахът е за храната; но Бог ще унищожи и него и нея. А тялото не е за блудодеяние, но за Господа, и Господ е за тялото,<br />6:14. а Бог, Който е възкресил Господа, ще възкреси и нас със силата Си.<br />6:15. Не знаете ли, че вашите тела са части на Христа? И тъй, да отнема ли от Христа частите Му и да ги направя части на блудница? Да не бъде?<br />6:16. Или не знаете, че който се съвъкупява с блудница е едно тяло с нея? защото "ще бъдат", казва, "двамата една плът".<br />6:17. Но, който се съединява с Господа е един дух с Него.<br />6:18. Бягайте от блудодеянието. Всеки друг грях, който би сторил човек, е вън от тялото; но който блудствува, съгрешава против своето си тяло.<br />6:19. Или не знаете, че вашето тяло е храм на Светия Дух, който е във вас, когото имате от Бога? И вие не сте свои си,<br />6:20. защото сте били с цена купени; затова прославяте Бога с телата си, [и с душите си, които са Божии].<br /><br />- 7 -<br /><br />7:1. А относно това, що ми писахте: Добре е човек да се не докосва до жена.<br />7:2. Но, за да се избягват блудодеянията, нека всеки мъж има своя си жена, и всяка жена да има свой мъж.<br />7:3. Мъжът нека има с жената дължимото към нея сношение; подобно и жената с мъжа.<br />7:4. Жената не владее своето тяло, а мъжът; така и мъжът не владее своето тяло, а жената.<br />7:5. Не лишавайте един друг от съпружеско сношение, освен ако бъде по съгласие за малко време, за да се предавате на молитва, и пак бъдете заедно, да не би сатана да ви изкушава чрез вашата невъзможност да се въздържате.<br />7:6. Но, това казвам, като позволение, а не като заповед.<br />7:7. Обаче, бих желал всичките човеци да бъдат какъвто съм аз. Но всеки има своя особен дар от Бога, един така, а друг инак.<br />7:8. А на неженените и вдовците казвам: Добро е за тях, ако си останат такива, какъвто съм и аз.<br />7:9. Но, ако не могат да се въздържат, нека се женят, защото по-добре е да се женят, отколкото да се разжегват.<br />7:10. А на жените заръчвам, и то не аз, но Господ: Жена да не оставя мъжа си;<br />7:11. (но ако го остави, нека остане неомъжена, или нека се помири с мъжа си;) и мъж да не напуща жена си.<br />7:12. А на другите казвам аз, не Господ: Ако някой брат има невярваща жена, и тя е съгласна да живее с него, да не я напуща.<br />7:13. И жена, която има невярващ мъж, и той е съгласен да живее с нея, да не напуща мъжа си.<br />7:14. Защото невярващият мъж се освещава чрез жената, и невярващата жена се освещава чрез брата, своя мъж; инак чедата ви щяха да бъдат нечисти, а сега са свети.<br />7:15. Но, ако невярващият напусне, нека напусне; в такива случаи братът или сестрата не са поробени на брачния закон. Бог, обаче, ни е призвал към мир.<br />7:16. Защото отгде знаеш жено, дали не ще спасиш мъжа си? или отгде знаеш мъжо, дали не ще спасиш жена си?<br />7:17. Само нека всеки постъпва така, както Господ му е отделил сили, и всеки, както Бог го е призовал; и така заръчвам по всичките църкви.<br />7:18. Обрязан ли е бил призован някой във вярата, да не крие обрязването. Необрязан ли е бил някой призован, да се не обрязва.<br />7:19. Обрязването е нищо, и необрязването е нищо, но важното е пазенето на Божиите заповеди.<br />7:20. Всеки нека си остава в това звание, в което е бил призван във вярата.<br />7:21. В положение на роб ли си бил призован? да те не е грижа, (но ако можеш и свободен да станеш, по-добре използувай случая);<br />7:22. защото, който е бил призован в Господа като роб, е свободен човек на Господа; така и който е бил призован като свободен човек, е роб на Христа.<br />7:23. С цена сте били купени; не ставайте роби на човеци.<br />7:24. Братя, всеки в каквото е бил призован във вярата, в него нека си остане с Бога.<br />7:25. Относно девиците нямам заповед от Господа; но давам мнение като един, който е получил милост от Господа да бъде верен.<br />7:26. И тъй, поради настоящата неволя, ето какво мисля за доброто, че е добре за човека така да остане както си е .<br />7:27. Вързан ли си в жена? не търси развързване. Отвързан ли си от жена? не търси жена.<br />7:28. Но, ако се и ожениш, не съгрешаваш; и девица, ако се омъжи, не съгрешава; но такива ще имат житейски скърби, а пък аз ви жаля.<br />7:29. Това само казвам, братя, че останалото време е кратко; затова и тия, които имат жени, нека бъдат, като че нямат;<br />7:30. и които плачат, като че не плачат; които се радват; като че не се радват; които купуват, като че нищо не притежават;<br />7:31. и които си служат със света, като че не са преданни на него: защото сегашното състояние *(Гръцки: Образът ) на тоя свят преминава.<br />7:32. А аз желая вие да бъдете безгрижни. Нежененият се грижи за това, което е Господно, как да угажда на Господа;<br />7:33. а жененият се грижи за това, което е световно, как да угажда на жена си.<br />7:34. Тъй също има разлика между жена и девица. Неомъжената се грижи за това, което е Господно, за да бъде света и в тяло и в дух; а омъжената се грижи за това, което е световно, как да угажда на мъжа си .<br />7:35. И това казвам за вашата собствена полза, не да ви държа с оглавник, но заради благоприличието, и за да служите на Господа без отвличане на ума.<br />7:36. Пак, ако някой мисли, че постъпва неприлично към дъщеря си девица, ако й е минала цветущата възраст, и ако трябва така да стане, нека прави каквото ще; не съгрешава, нека се женят.<br />7:37. Но който стои твърдо в сърцето си, и не бива принуден, но има власт да изпълни волята си, и е решил в сърцето си да държи дъщеря си девицата неомъжена, ще направи добре.<br />7:38. Така щото, който омъжи дъщеря си девицата добре прави; а който я не омъжи, ще направи по-добре<br />7:39. Жената е вързана до когато е жив мъжът й; но ако мъжът умре, свободна е да се омъжи за когото ще, само в Господа.<br />7:40. Но, по моето мнение, по-щастлива е, ако си остане така; а мисля, че и аз имам Божия Дух.<br /><br />- 8 -<br /><br />8:1. А относно идоложертването: Знам, че ние всички уж имаме знание да разрешим въпроса! Но знанието възгордява, а любовта назидава.<br />8:2. Ако някой мисли, че знае нещо, той още не е познал както трябва да познава.<br />8:3. Но, ако някой люби Бога, той е познат от Него.<br />8:4. Прочее, относно яденето от идоложертвеното, знаем, че никакъв бог, изобразен от идол, няма на света, и че няма друг Бог освен един.<br />8:5. Защото, ако и да има така наричани богове, било на небето или на земята, (както има много богове, и господари много),<br />8:6. но за нас има само един Бог, Отец, от Когото е всичко, и ние за Него, и един Господ, Исус Христос, чрез Когото е всичко, и ние чрез Него.<br />8:7. Но това знание го няма у всички; и някои, както и до сега имат съзнание за идолите, ядат месото като жертва на идолите; и съвестта им като слаба, се осквернява..<br />8:9. Но внимавайте да не би по някакъв начин тая ваша свобода да стане спънка на слабите.<br />8:10. Защото, ако някой види, че ти, който имаш знание, седиш на трапеза в идолско капище, не ще ли съвестта му да се одързости, ако е слаб, та и той да яде идоложертвено?<br />8:11. И поради твоето знание слабият погива, братът, за когото е умрял Христос.<br />8:12. А като съгрешавате така против братята, и наранявате слабата им съвест, вие съгрешавате против Христа,<br />8:13. Затуй, ако това що ям съблазнява брата ми, аз няма да ям до века, за да не съблазня брата с.<br /><br />- 9 -<br /><br />9:1. Не съм ли свободен? Не съм ли апостол? Не видях ли Исуса нашия Господ? Не сте ли вие моето дело в Господа?<br />9:2. На други, ако не съм апостол, то поне на вас съм; защото в Господа вие сте печата на моето апостолство.<br />9:3. Ето моето оправдание пред тия, които изпитват поведението ми;<br />9:4. Нямаме ли право да ядем и да пием за сметка на църквата?<br />9:5. Нямаме ли право и ние, както другите апостоли, и братята на Господа и Кифа, да водим жена от сестрите?<br />9:6. Или само аз и Варнава нямаме право да не работим за прехраната си?<br />9:7. Кой войник служи някога на свои разноски? Кой насажда лозе и не яде плода му? Или кой пасе стадо и не яде от млякото на стадото?<br />9:8. По човешки ли говоря това? Или не казва същото и законът?<br />9:9. Защото в Моисеевия закон е писано: "Да не обвързваш устата на вола, когато вършее". За воловете ли тук се грижи Бог,<br />9:10. или го казва несъмнено заради нас? Да; заради нас е писано това; защото който оре, с надежда трябва да оре; и който вършее, трябва да вършее с надежда, че ще участвува в плода.<br />9:11. Ако ние сме посяли у вас духовното, голямо нещо ли е , ако пожънем от вас телесното?<br />9:12. Ако други участвуват в това право над вас, не участвуваме ли ние повече? Обаче, ние не използувахме това право, но търпим всичко, за да не причиним някакво препятствие на Христовото благовестие.<br />9:13. Не знаете ли, че тия, които свещенодействуват, се хранят от светилището? и че тия, които служат на олтара, вземат дял от олтара?<br />9:14. Така и Господ е наредил, щото проповедниците на благовестието да живеят от благовестието.<br />9:15. Но аз не съм използувал ни една от тия наретби, нито пиша това, за да се направи за мене така; защото за мене е по-добре да умра, отколкото да осуети някой моята похвала.<br />9:16. Защото, ако проповядвам благовестието, няма с какво да се похваля; понеже нужда ми се налага; защото горко ми ако не благовествувам.<br />9:17. Понеже, ако върша това доброволно, имам награда, но ако с принуждение, то само изпълнявам повереното ми настойничество:<br />9:18. И тъй, каква е моята награда? Тая, че, като проповядвам евангелието, да мога да напрявя благовестието безплатно, така щото да не използувам напълно моето право в благовестието.<br />9:19. Защото, при все че съм свободен от всичките човеци, аз заробих себе си на всички, за да придобия мнозината.<br />9:20. На юдеите станах като юдеин, за да придобия юдеи; на тия, които са под закон, станах като под закон, (при все че сам аз не съм под закон), за да придобия тия, които са под закон.<br />9:21. На тия, които нямат закон, станах като че нямам закон, (при все че не съм без закон спрямо Христа), за да придобия тия, които нямат закон.<br />9:22. На слабите станах слаб, за да придобия слабите. На всички станах всичко, та по всякакъв начин да спася неколцина.<br />9:23. Всичко това върша заради благовестието, за да участвувам и аз в него.<br />9:24. Не знаете ли, че, които тичат на игрището, всички тичат, а само един получава наградата? Така тичайте, щото да я получите.<br />9:25. И всеки, който се подвизава, се въздържа от всичко. Те вършат това за да получат тленен венец, а ние нетленен.<br />9:26. И тъй, аз така тичам, не към нещо неизвестно; така удрям, не като че бия въздуха;<br />9:27. но уморявам тялото си и го поробвам, да не би, като съм проповядвал на другите, сам аз да стана неодобрен.<br /><br />- 10 -<br /><br />10:1. Защото, братя, желая да знаете, че, макар да са били бащите ни всички под облака, и всички да са минали през морето,<br />10:2. и в облака и в морето всички да са били кръстени от Моисея,<br />10:3. и всички да са яли от същата духовна храна,<br />10:4. и всички да са пили от същото духовно питие, (защото пиеха от една духовна канара, която ги придружаваше; и тая канара бе Христос),<br />10:5. пак в повечето от тях Бог не благоволи; затова ги измори в пустинята.<br />10:6. А в тия неща те ни станаха примери, та да не похотствуваме за злото, както и те похотствуваха.<br />10:7. Нито бивайте идолопоклонници, както някои от тях според писаното: "Людете седнаха да ядат и да пият, и станаха да играят".<br />10:8. Нито да блудствуваме, както блудствуваха някои от тях, и паднаха в един ден двадесет и три хиляди души.<br />10:9. Нито да изпитваме Господа, както някои от тях Го изпитваха, и погинаха от змиите.<br />10:10. Нито роптайте, както възроптаха някои от тях, и погинаха от изтребителя.<br />10:11. А всичко това им се случи за примери, и се записа за поука нам, върху които са стигнали последните времена.<br />10:12. Тако щото, който мисли, че стои, нека внимава да не падне.<br />10:13. Никакво изпитание не ви е постигнало освен това, което може да носи човек; обаче, Бог е верен, Който няма да ви остави да бъдете изпитани повече, отколкото ви е силата, но заедно с изпитанието ще даде и изходен път, така щото да можете да го издържите.<br />10:14. Затова, въблюбени мои, бягайте от идолопоклонството.<br />10:15. Говоря като на разумни човеци; сами вие съдете за това, което казвам.<br />10:16. Чашата, която биде благословена, и която ние благославяме, не е ли това да имаме обещание в Христовата кръв? Хлябът, който пречупваме, не е ли да имаме общение в Христовото тяло?<br />10:17. тъй като ние, ако и да сме мнозина, сме един хляб, едно тяло, понеже всички в единия хляб участвуваме.<br />10:18. Гледайте Израиля по плът; тия, които ядат жертвите, нямат ли общение в олтара? Тогава що?<br />10:19. Казвам ли аз, че идоложертвеното е нещо, или че идолът е нещо? Не.<br />10:20. Но казвам, че онова, което жертвуват езичниците, жертвуват го на бесовете, а не на Бога; но аз не желая вие да имате общение с бесовете.<br />10:21. Не можете да пиете Господната чаша и бесовската чаша; не можете да участвувате в Господната трапеза и в бесовската трапеза.<br />10:22. Или искаме да подбудим Господа на ревност? Ние по-силни ли сме от Него?<br />10:23. Всичко е позволено, но не всичко е полезно; всичко е позволено, но не всичко е назидателно.<br />10:24. Никой да не търси своята лична полза, но всеки ползата на другиго.<br />10:25. Всичко, що се продава на месарницата, яжте без да изпитвате за него заради съвестта си;<br />10:26. защото "Господна е земята и всичко що има в нея".<br />10:27. Ако някой от невярващите ви покани на угощение, и вие желаете да отидете, яжте каквото сложат пред вас, без да изпитвате за него заради съвестта си.<br />10:28. Но, ако някой ви рече: Това е било принесено в жертва, не яжте заради тогова, който ви е известил, и заради съвестта си.<br />10:28. Но, ако някой ви рече: Това е било принесено в жертва, не яжте, заради тогова, който ви е известил, и заради съвестта, -<br />10:29. съвест, казвам, не твоята, но на другия; (понеже, защо да се съди моята свобода от друга съвест?)<br />10:30. Ако аз с благодарение Богу участвувам в яденето, защо да ме злословят за онова, за което благодаря?)<br />10:31. И тъй, ядете ли, пиете ли, нещо ли вършите, всичко вършете за Божията слава.<br />10:32. Не ставайте съблазън ни на юдеи, ни на гърци, нито на Божията църква;<br />10:33. както и аз угождавам на всички във всичко, като търся не своята си полза, но ползата на мнозина, за да се спасят.<br /><br />- 11 -<br /><br />11:1. Бивайте подражатели на мене, както съм и аз на Христа.<br />11:2. А похвалявам ви, че ме помните за всичко, като държите преданията тъй, както ви ги предадох.<br />11:3. Но желая да знаете, че глава на всеки мъж е Христос, а глава на жената е мъжът, глава пък на Христа е Бог.<br />11:4. Всеки мъж, който се моли или пророкува с покрита глава, засрамва главата си.<br />11:5. А всяка жена, която се моли или пророкува гологлава, засрамва главата си, защото това е едно и също, като да е с бръсната глава.<br />11:6. Защото, която жена се не покрива, нека остриже и косата си. Но ако е срамотно за жена да си стриже косата, или да си бръсне главата, то нека се покрива.<br />11:7. Защото мъжът не трябва да си покрива си покрива главата, понеже е образ и слава на Бога; а жената е слава на мъжа.<br />11:8. (Защото мъжът не е от жената, а жената е от мъжа;<br />11:9. понеже, мъжът не бе създаден за жената, а жената за мъжа).<br />11:10. Затова жената е длъжна да има на главата си белег на власт, заради ангелите.<br />11:11. (Обаче, нито жената е без мъжа, нита мъжът без жената, в Господа;<br />11:12. защото, както жената е от мъжа, така и мъжът е чрез жената; а всичко е от Бога).<br />11:13. Сами в себе си съдете: Прилично ли е, жената да се моли Богу гологлава?<br />11:14. Не учи ли и самото естество, че, ако мъж оставя косата си да расте, това е позор за него,<br />11:15. но, ако жена оставя косата си да расте, това е слава за нея, защото косата й е дадена за покривало?<br />11:16. Но, ако някой мисли да се препира за това, - ние нямаме такъв обичай, нито Божиите църкви.<br />11:17. А като ви заръчвам следното, не ви похвалявам, защото се събирате, не за по-добро, но за по-лошо.<br />11:18. Защото, първо, слушам, че когато се събирате в църква, ставали разделения помежду ви; (и отчасти вярвам това;<br />11:19. защото е нужно да има и разцепление между вас, за да се яви, кои са удобрените помежду ви);<br />11:20. прочее, когато така се събирате заедно, не е възможно да ядете Господната вечеря;<br />11:21. защото на яденето всеки бърза да вземе своята вечеря преди другиго; и така един остава гладен, а друг се напива.<br />11:22. Що! къщи ли нямате, гдето да ядете и пиете? Или презирате Божията църква и посрамяте тия, които нямат нищо? Що да ви кажа? Да ви похваля ли за това? Не ви похвалявам.<br />11:23. Защото аз от Господа приех това, което ви и предадох, че Господ Исус през нощта, когато беше предаден, взе хляб,<br />11:24. и, като благодари, разчупи и рече: Това е Моето Тяло, което е [разчупено] за вас; туй правете за Мое възпоменание.<br />11:25. Така взе и чашата след вечерята и рече: Тая чаша е новият завет в Моята кръв; това правете всеки път, когато пиете, за Мое възпоменание.<br />11:26. Защото всеки път, когато ядете тоя хляб и пиете [тая] чаша, възвестявате смъртта на Господа, докле дойде Той.<br />11:27. Затова, който яде хляба или пие Господната чаша недостойно, ще бъде виновен за грях против тялото и кръвта на Господа.<br />11:28. Но да изпитва човек себе си, и така да от хляба и да пие от чашата;<br />11:29. защото, който яде и пие без да разпознава Господното тяло, той яде и пие осъждане на себе си.<br />11:30. По тая причина мнозина между вас са слаби и болнави, а доста и са починали.<br />11:31. Но, ако разпознавахме сами себе си, не щяхме да бъдем съдени заедно със света.<br />11:32. А когато биваме съдени от Господа, с това се наказваме, за да не бъдем осъдени заедно със света.<br />11:33. Затова, братя мои, когато се събирате да ядете, чакайте се един друг.<br />11:34. Ако някой е гладен, нека яде у дома си, за да не бъде събирането ви за осъждане. А за останалите работи, ще ги наредя, когато дойда.<br /><br />- 12 -<br /><br />12:1. При това, братя, желая да разбирате и за духовните дарби.<br />12:2. Вие знаете, че когато бяхте езичници, отвличахте се към нямите идоли, както и да ви водеха.<br />12:3. Затова ви уведомявам, че никой, като говори с Божия Дух, не казва: Да бъде проклет Исус! и никой не може да нарече Исуса Господ, освен със Светия Дух.<br />12:4. Дарбите са различни; но Духът е същият.<br />12:5. Службите са различни; но Господа е същият.<br />12:6. Различни са и действията; но Бог е същият. Който върши всичко във всичките човеци.<br />12:7. А на всеки се дава проявлението на Духа за обща полза.<br />12:8. Защото на един се дава чрез Духа да говори с мъдрост, а на друг да говори със знание, чрез същия Дух;<br />12:9. на друг вяра чрез същия Дух, а пък на друг изцелителни дарби чрез единия дух;<br />12:10. на друг да върши велики дела, а на друг да пророкува; на друг да разпознава духовете; на друг да говори разни езици; а пък на друг да тълкува езици.т<br />12:11. А всичко това се върши от един и същи Дух, който разделя на всеки по особено, както му е угодно.<br />12:12. Защото, както тялото е едно, а има много части, и всичките части на тялото, ако и да са много, пак са едно тяло, така е и Христос.<br />12:13. Защото ние всички, било юдеи или гърци, било роби или свободни, се кръстихме в един Дух да съставляваме едно тяло, и всички от един Дух се напоихме.<br />12:14. Защото тялото не се състои от една част, а от много.<br />12:15. Ако речеше ногата: Понеже не съм ръка, не съм от тялото, това не я прави да не е от тялото.<br />12:16. И ако рече ухото: Понеже не съм око, не съм от тялото, това не го прави да не е от тялото.<br />12:17. Ако цялото тяло беше око, где щеше да е слухът? Ако цялото тяло беше слух, где щеше да е обонянието?<br />12:18. Но сега Бог е поставил частите, всяка една от тях, в тялото, както му е било угодно.<br />12:19. Пак, ако те бяха всички една част, где щеше да е тялото?<br />12:20. Но сега те са много части, а едно тяло.<br />12:21. И окото не може да рече на ръката: Не ми трябваш;или пък главата на нозете: Не сте ми потребни.<br />12:22. Напротив, тия части на тялото, които се виждат да са по-слаби, са необходими;<br />12:23. и тия части на тялото, които ни се виждат по-малко честни, тях обличаме с повече почит; и неблагоприличните ни части получават най-голямо благоприличие.<br />12:24. А благоприличните ни части нямат нужда от това. Но Бог е сглобил тялото така, че е дал по-голяма почит на оная част, която не я притежава;<br />12:25. за да няма раздор в тялото, но частите му да се грижат еднакво една за друга.<br />12:26. И ако страда една част, всичките части страдат с нея; или ако се слави една част, всичките части се радват заедно с нея.<br />12:27. А вие сте от Христово тяло, и по отделно части от Него.<br />12:28. И Бог е поставил някои в църквата да бъдат: първо апостоли, второ пророци, трето учители, други да правят чудеса, някои имат изцелителни дарби, други с дарби на помагания, на управлявания, на говорене разни езици.<br />12:29. Всички апостоли ли са? всички пророци ли са? всички учители ли са? всички вършат ли велики дела?<br />12:30. Всички имат ли изцелителни дарби? всички говорят ли езици? всички тълкуват ли?<br />12:31. Копнейте за по-големи дарби; а при все това аз ви показвам един превъзходен път.<br /><br />- 13 -<br /><br />13:1. Ако говоря с човешки и ангелски езици, а любов нямам, аз съм станал мед що звънти, или кимвал що дрънка.<br />13:2. И ако имам пророческа дарба, и зная всички тайни и всяко знание, и ако имам пълна вяра, тъй щото планини да премествам, а любов нямам, нищо не съм.<br />13:3. И ако раздам всичкия си имот за прехрана на сиромасите, и ако предам тялото си на изгаряне, а любов нямам, никак не ме ползува.<br />13:4. Любовта дъблго търпи и е милостива; любовта не завижда; любовта не се превъзнася, не се гордее,<br />13:5. не безобразничи, не търси своето, не се раздразнява, не държи сметка за зло,<br />13:6. не се радва на неправдата, а се радва заедно с истината,<br />13:7. всичко премълчава, на всичко хваща вяра, на всичко се надява, всичко търпи.<br />13:8. Любовта никога не отпада; другите дарби, обаче, пророчества ли са, ще се прекратят; езици ли са, ще престанат; знание ли е, ще се прекрати.<br />13:9. Защото отчасти знаем и отчасти проракуваме;<br />13:10. но когато дойде съвършеното, това, което е частично, ще се прекрати.<br />13:11. Когато бях дете, като дете говорех, като дете чувствувах, като дете разсъждавах; откак станах мъж, напуснал съм детинското.<br />13:12. Защото сега виждаме нещата неясно, като в огледало, а тогава ще ги видим лице с лице; сега познавам отчасти, а тогава ще познавам напълно, както и съм бил напълно познат.<br />13:13. И тъй, остават тия трите: вяра, надежда и любов; но най-голяма от тях е любовта.<br /><br />- 14 -<br /><br />14:1. Следвайте любовта; но копнейте и за духовните дарби, а особено за дарбата да пророкувате.<br />14:2. Защото, който говори на непознат език, той не говори на човеци, а на Бога, защото никой не му разбира, понеже с духа си говори тайни.<br />14:3. А който пророкува, той говори но човеци за назидание, за уважение и за утеха.<br />14:4. Който говори на непознат език, назидава себе си; а който пророкува, назидава църквата.<br />14:5. Желал бих всички вие да говорите езици, а повече да пророкувате; и който пророкува, е по-горен от този, който говори разни езици, освен ако тълкува, за да се назидава църквата.<br />14:6. Кажете сега, братя, ако дойда при вас и говоря непознати езици, какво ще ви ползувам, ако не ви съобщя или някое откровение, или знание, или пророчество, или поука?<br />14:7. Даже и бездушните неща, като свирка и гъдулка, когато издават глас, ако не издават отличителни звукове, как ще се познае това, което свирят със свирката или с гъдулката?<br />14:8. Защото тръбата ако издадеше неопределен глас, кой би се приготвил за бой?<br />14:9. Също така, ако вие не изговаряте с гласа си думи с някакво значение, как ще се знае какво говорите? защото ще говорите на вятъра.<br />14:10. Има, може да се каже, толкова вида гласове на света; и ни един от тях не е без значение.<br />14:11. Ако, прочее, не разбера значението на гласа, ще бъда другоезичен за този, който говори; И тоя, който говори ще бъде другоезичен за мене.<br />14:12. Така и вие, понеже копнеете за духовните дарби, старайте се да се преумножат те у вас за назидание на църквата.<br />14:13. Затова, който говори на непознат език, нека се моли за дарбата и да тълкува.<br />14:14. Защото, ако се моли на непознат език, духът ми се моли а умът ми не дава плод.<br />14:15. Тогава що? Ще се моля с духа си, но ще се моля и с ума си; ще пея с духа си, но ще пея и с ума си.<br />14:16. Иначе, ако славословиш с духа си как ще рече: Амин, на твоето блгодарение оня, който е в положението на простите, като знае що говориш?<br />14:17. Защото ти наистина благодариш добре, но другият не се назидава.<br />14:18. Благодаря Богу, че аз говоря повече езици от всички ви;<br />14:19. обаче, в църквата предпочитам да изговоря пет думи с ума си, за да наставя и други, а не десет хиляди думи на непознат език.<br />14:20. Братя, не бивайте деца по ум, но, бидейки дечица по злобата, бивайте пълнолетни по ум.<br />14:21. В закона е писано: "Чрез другоезични човеци и чрез устните на чужденци ще говоря на тия люде; и нито така ще Ме послушат", казва Господ.<br />14:22. Прочее, езиците са белег не за вярващите, а за невярващите; а пророчеството е белег не за невярващите, а за вярващите.<br />14:23. И тъй, ако се събере цялата църква, и всички говорят на непознати езици, и влизат хора прости или невярващи, не ще ли кажат, че вие сте полудели?<br />14:24. Но ако всички пророкуват, и влезе някой невярващ или прост, той се обвинява от всички, и се осъжда от всички;<br />14:25. тайните на сърцето му стават явни; и тъй, той ще падне на лицето си, ще се поклони Богу и ще изповядва, че наистина Бог е между вас.<br />14:26. Тогава, братя, що става между вас? Когато се събирате, всеки има да предлага псалом, има поучение, има откровение, има да говори непознат език, има тълкувание. Всичко да става за назидание.<br />14:27. Ако някой говори на непознат език, нека говорят по двама, или най-много по трима, и то по ред; а един да тълкува.<br />14:28. Но ако няма тълкувател, такъв нека мълчи в църква, и нека говори на себе си и на Бога.<br />14:29. От пророците нека говорят само двама или трима, а другите да разсъждават.<br />14:30. Ако дойде откровение на някой друг от седящите, първият нека млъква.<br />14:31. Защото един след друг всички можете да пророкувате, за да се поучават всички и всички да се насърчават;<br />14:32. и духовете на пророците се покоряват на самите пророци.<br />14:33. Защото Бог не е Бог на безредие, а на мир, както и поучавам по всичките църкви на светиите.<br />14:34. Жените нека мълчат в църквите, защото не им е позволено да говорят; а нека се подчиняват, както казва законът.<br />14:35. Ако искат да научат нещо, нека питат мъжете си у дома; защото е срамотно жена да говори в църква.<br />14:36. Що? Божието слово от вас ли излезе? Или само до вас ли е достигнало?<br />14:37. Ако някой мисли, че е пророк или духовеня, нека признае, че това, което ви пиша е заповед от Господа.<br />14:38. Но ако някой не иска да признае, нека не признае.<br />14:39. Затова, братя мои, копнейте за дарбата да пророкувате, и не забранявайте да се говорят и езици.<br />14:40. Обаче, всичко нека става с приличие и ред.<br /><br />- 15 -<br /><br />15:1. Още, братя, напомнювам ви благовестието, което ви проповядвах, което приехте, в което стоите,<br />15:2. чрез което се и спасявате, ако го държите според както съм ви го благовестил, - освен ако сте напразно повярвали.<br />15:3. Защото първо ви предадох онова, което приех, че Христос умря за греховете ни според писанията;<br />15:4. че бе погребан; че биде възкресен на третия ден според писанията;<br />15:5. и че се яви на Кифа, после на дванадесетте,<br />15:6. че след това се яви на повече от петстотин братя наведнъж, от които повечето и досега са живи, а някои починаха;<br />15:7. че после се яви на Якова, тогава на всички апостоли;<br />15:8. а най-после от всички яви се на мене, като на някой изверг.<br />15:9. Защото аз съм най-нищожният от апостолите, който не съм достоен и апостол да се нарека защото гоних Божията църква,<br />15:10. Но с Божията благодат съм каквото съм; и дадената на мене Негова благодат не бе напразно, но трудих се повече от всички тях, - не аз, обаче, но Божията благодато, която беше с мене.<br />15:11. И тъй, било че аз се трудих повече, било че те, така проповядвахме и те и аз, и вие така сте повярвали.<br />15:12. Ако се проповядва, че Христос е възкресен от мъртвите, как казват някои между вас, че няма възкресение на мъртвите?<br />15:14. и ако Христос не е бил възкресен, то празна е нашата проповед, празна е нашата вяра.<br />15:15. При това, ние се намираме лъжесвидетели Божии; защото свидетелствувахме за Бога, че е възкресил Христа, Когото не е възкресил, ако е тъй, че мъртвите не възкресяват;<br />15:16. защото, ако мъртвите не се възкресяват, то нито Христос е бил възкресен;<br />15:17. и ако Христос не е бил възкресен, суетна е вашата вяря, вие сте още в греховете си.<br />15:18. Тогава и тия, които са починали в Христа, са погинали.<br />15:19. Ако само в тоя живот се надяваме на Христа, то от всичките човеци ние сме най-много за съжаление.<br />15:20. Но сега Христос е бил възкесен, първият плод на починалите.<br />15:21. Понеже, както чрез човека дойде смъртта, така чрез човека дойде възкресението на мъртвите.<br />15:22. Защото, както в Адама всички умират, така и в Христа всички ще оживеят.<br />15:23. Но всеки на своя ред: Христос първия плод, после, при пришествието на Христа, тия, които са Негови;<br />15:24. Тогава ще бъде краят, когато ще предаде царството на Бога и Отца, след като унищожи всяко началство и всяка власт и сила.<br />15:25. Защото Той трябва да царува, докато положи всички врагове под нозете Си.<br />15:26. И смъртта, най-последен враг, и тя ще бъде унищожена,<br />15:27. защото Бог "е покорил всичко под нозете Му" А когато ще е казъл, че всичко е вече покорено, (с явно изключение на Този, Който Му е покорил всичко),<br />15:28. когато казвам, ще Му е било покорено всичко, тогава и Сам Синът ще покори Този, Който Му е покорил всичко, за да бъде Бог все във все.<br />15:29. Иначе, какво ще правят тия, които се кръщават заради мъртвите? Ако мъртвите никак не се възкресяват, защо и ще се кръщават заради тях?<br />15:30. Защо и ние се излагаме на бедствия всеки час?<br />15:31. Братя, с похвалата, с която се гордея за вас в Христа Исуса нашия Господ, аз всеки ден умирам.<br />15:32. Ако, по човешки казано, съм се борил с зверовете в Ефес, какво ме ползува? Ако мъртвите не се възкресяват "нека ядем и пием, защото утре ще умрем".<br />15:33. Не се мамете. "Лошите другари покваряват добрите нрави".<br />15:34. Отрезнявайте към правдата. и не съгрешавайте, защото някои от вас не познават Бога. Това казвам, за да ви направя да се засрамите.<br />15:35. Но някой ще рече; Как се възкресяват мъртвите? и с какво тяло ще дойдат?<br />15:36. Безумецо, това което ти сееш, не оживявя, ако не умира.<br />15:37. И когато го сееш, не посяваш тялото, което ще изникне, а голо зърно, каквото се случи, пшенично или някое друго;<br />15:38. но Бог му дава тяло, каквото му е угодно, и на всяко семе собственото му тяло.<br />15:39. Всяка плът не е еднаква; но друга е плътта на човеците, а друга на животните, друга пък на птиците и друга на рибите.<br />15:40. Има и небесни тела и земни тела, друга е, обаче, славата на небесните, друга на земните.<br />15:41. Друг е блясъкът на слънцето, друг на луната и друг блясъкът на звездите; па и звезда от звезда се различава по блясъка.<br />15:42. Така е и възкресението на мъртвите. Тялото се сее в тление, възкръсва в нетление;<br />15:43. сее се в безчестие, възкръсва в слава; сее се в немощ, възкръсва в сила;<br />15:44. сее се одушевено тяло, възкръсва духовно тяло. Ако има одушевено тяло, то има и духовно тяло.<br />15:45. Така е и писано: Първият човек Адам "стана жива душа", а последният Адам стана животворещ дух.<br />15:46. Обаче, не е първо духовното, а одушевеното, и после духовното.<br />15:47. Първият човек е от земята, пръстен; вторият човек е от небето.<br />15:48. Какъвто е пръстният, такива са и пръстните; и какъвто е небесният, такива са и небесните.<br />15:49. И както сме се облекли в образа на пръстния, ще се облечем и в образа на небесния.<br />15:50. А това казвам, братя, че плът и кръв не могат да наследят Божието царство, нито тленното наследява нетлението.<br />15:51. Ето, една тайна ви казвам: Не всички ще починем, но всички ще се изменим,<br />15:52. в една минута, в миг на око, при последната тръба; защото тя ще затръби, и мъртвите ще възкръснат нетленни, и ние ще се изменим.<br />15:53. Защото това тленното трябва да се облече в нетление, и това смъртното да се облече в безсмъртие.<br />15:54. А когато това тленното се облече в безсмъртие, тогава ще се сбъдне писаното слово: "Погълната биде смъртта победоносно".<br />15:55. О смърте, где ти е победата? О смърте, где ти е жилото?<br />15:56. Жилото на смъртта е грехът, и силата на греха е законът;<br />15:57. но благодарение Богу, Който ни дава победа чрез нашия Господ Исус Христос.<br />15:58. Затова възлюбени мои братя, бъдете твърди, непоколебими, и преизобилвайте всякога в Господното дело, понеже знаете, че в Господа трудът ви не е празден.<br /><br />- 16 -<br /><br />16:1. А колкото за събирането на милостинята за светиите, правете и вие както наредих в галатийските църкви.<br />16:2. В първия ден на седмицата всеки от вас да отделя според успеха на работите си, и да го има при себе си, за да не стават събирания, когато дойда.<br />16:3. И когато дойда, ще изпратя с писма ония, които ще одобрите, да отнесат подаръка ви в Ерусалим;<br />16:4. и ако заслужавам да отида и аз, те ще отидат с мене.<br />16:5. Защото ще дойда при вас след като мина през Македония; (понеже през Македония минавам);<br />16:6. а може би да поостана при вас, или даже и да презимувам, за да ме изпратите вие на където отида.<br />16:7. Защото не ми се иска да ви видя сега на заминаване; но надявам се да остана при вас известно време, ако позволи Господ.<br />16:8. А ще се бавя в Ефелс до Петдесетницата,<br />16:9. защото ми се отвориха големи врата за работа, има и много противници.<br />16:10. Ако дойде Тимотей, внимавайте да бъде без страх между вас; защото и той работи Господното дело както и аз;<br />16:11. затова, никой да не го презира. Но изпратете го с мир да дойде при мен, защото го очаквам с братята.<br />16:12. А колкото за брат Апостола, много му се молих да дойде при вас с братята; но никак не му се искаше да дойде сега; ще дойде, обаче, когато намери случай.<br />16:13. Бдете, стойте твърдо във вярата си, бъдете мъжествени, укрепявайте се.<br />16:14. Всичко у вас да става с любов.<br />16:15. Още ви моля, братя: вие знаете, че Стефаниновото семейство е първият плод на Ахаия, и че те са посветили себе си да служат на светиите;<br />16:16. добре, на такива да се подчинявате и вие, и на всеки, който помага в делото и се труди.<br />16:17. Радвам се за дохождането на Стефанина, на Фортуната и на Ахаика, защото те запълниха лишението ми от власт;<br />16:18. понеже успокоиха моя дух и вашия, затова признавайте такива човеци.<br />16:19. Поздравяват ви църквите, които са в Азия. Нарочно ви поздравяват в Господа Акила и Прискила с домашната си църква.<br />16:20. Поздравяват ви всички братя. Поздравете се един друг със света целувка.<br />16:21. Поздравът пиша аз, Павел, със собствената си ръка.<br />16:22. Който не люби Господа да бъде проклет. Господ наш иде.<br />16:23. Благодатта на Господа Исуса Христа да бъде с вас.<br />16:24. Любовта ми да бъде с всички вас в Христа Исуса. Амин.<br />