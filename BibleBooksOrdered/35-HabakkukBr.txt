<br />- Авакум -<br />
<br />
<br />- 1 -<br /><br />
1:1. Наложеното пророчество, което пророк Авакум чу във видение:-<br />1:2. Докога, Господи, ще викам, а ти не щеш да слушаш? Викам към тебе за насилие, но не щеш да избавиш.<br />1:3. Защо ми показваш беззаконие, И ме правиш да гледам извращение? Защото грабителство и насилие има пред мене, Има и каране, и препирня се повдига.<br />1:4. Затова, законът е отслабнал, И правосъдието не излиза към победа; Защото нечестивите окръжават праведния, Та правосъдието излиза извратено.<br />1:5. Погледнете между народите, вникнете, И се очудете много; Защото Аз ще извърша едно дело във вашите дни, Което няма да повярвате ако и  да ви се разкаже.<br />1:6. Защото, ето, аз повдигам Халдейците, Оня лют и нетърпелив народ, Който минава през широчината на света, За да завладее селища, които не са негови.<br />1:7. Страшни и ужасни са те; Съдът им и властта им произлизат от сами тях.<br />1:8. Конете им са по-бързи от леопарди, И по-свирепи от вечерни вълци; Конниците им скачат отпуснато, Да! конниците им идат от далеч, Летят като орел, който спеши да разкъсва.<br />1:9. Всички идат да насилстват; Лицата им са насочени на напред, И събират пленници като пясък.<br />1:10. Те се присмиват на царете, И първенците са за тях подигравка; Присмиват се на всяка крепост, Защото, като издигат грамади от пръст, превземат я.<br />1:11. Тогава духът му се изменя; Преминава като завоевател, и върши нечестие, Като прави силата си свой бог.<br />1:12. Не си ли ти от века, Господи Боже мой, Светий мой! Няма да умрем. Ти, Господи, си ги определил да извършат твоите съдби над нас; И ти Могъщи, си ги поставил за наше наказание.<br />1:13. Тъй като очите ти са твърде чисти, за да гледаш злото, И не можеш да погледнеш извращението, Защо гледаш на беззаконниците, И мълчиш, когато нечестивият поглъща по-праведния от себе си,<br />1:14. И правиш човеците като морските риби, Като гадините, които си нямат управител?<br />1:15.  Халдеецът изтръгва всичките с въдица, Влачи ги в мрежата си, И ги събира в невода си; За това се весели и се радва.<br />1:16. По тая причина жертва на мрежата си, И гори тамян на невода си; Защото чрез тях делът му е тлъст, И ястието му отбрано.<br />1:17. Но дали за това ще изпразва мрежата си, И престане от милост да убива постоянно народите?<br />

<br />- 2 -<br /><br />
2:1. На стражата си ще застана, Ще се изправя на кулата, И ще внимавам да видя какво ще ми говори той, И какво да отговоря на изобличителя си.<br />2:2. Господ в отговор ми рече: Напиши видението и изложи го ясно на дъсчици, За да може да се чете бързо.<br />2:3. Защото видението се отнася към едно определено бъдеще време, Но бърза към изпълнението си, и няма да излъже; Ако и да се бави, чакай го, Защото непременно ще дойде, няма да закъснее.<br />2:4. Ето, душата му се надигна, не е отдън права; А праведният ще живее чрез вярата си.<br />2:5. При това, понеже виното е коварник, Той е високоумен човек, който не мирува, Който разширява охотата си като Шеол, И, като смъртта, не се насища, Но събира при себе си всичките  народи,  И натрупва при себе си всичките племена.<br />2:6. Против такъв няма ли всички тия да съставят притча, И против него присмивателна поговорка? като рекат: Горко на оногова, който натрупва много  нещо , което не е негово! - докога? - И който товари себе си със залози!<br />2:7. Няма ли да станат внезапно ония, които ще те хапят чрез лихоимство, И да се повдигнат ония, които ще те правят окаян, Та ти да им станеш за плячка?<br />2:8. Понеже ти обра много народи, Всички останали от племената ще те оберат, Поради кръвта на човеците, И поради насилието, извършено от тебе на земята, На града и на всичките му жители.<br />2:9. Горко на оногова, който придобива неправедна печалба за дома си, За да постави гнездото си на високо, Та да се избави от силата на бедствието!<br />2:10. Ти си намислил онова, което ще докара срам на дома ти Като си изтребил много племена, И си съгрешил против своята си душа.<br />2:11. Защото камъкът ще извика из стената, И гредата из дървята ще му отговори.<br />2:12. Горко на оногова, който гради град с кръв, И утвърждава град с неправда!<br />2:13. Ето, не е ли от Господа на Силите това, Дето се трудят племената за огъня, И народите се мъчат за суетата?<br />2:14. Защото земята ще бъде пълна Със знанието на славата Господна Както водите покриват морето.<br />2:15. Горко на оногова, който напоява ближния си, - На тебе, който изливаш яростта си, още ги и опиваш, За да гледаш голотата им!<br />2:16. Напълнил си се със срам, а не със слава; Пий и ти, и нека се открие краекожието ти, Чашата на десницата Господна ще се обърне към тебе, И гнусно безчестие ще бъде върху славата ти.<br />2:17. Защото неправдата ти към Ливан ще те покрие, И изтребването на уплашените животни, Поради кръвта на човеците, И насилието, извършено от тебе  на земята, На града, и на всичките му жители.<br />2:18. Какво ползва изваяният идол, Та го е изваял художника му? - Или леяният идол, учителят на лъжата, Та уповава творителят му на делото си, Тъй щото да прави неми идоли?<br />2:19. Горко на оногова, който казва На дървото: Събуди се! - На немия камък: Вдигни се! То ли ще го научи? Ето, то е обковано със злато и сребро, И няма никакво дишане в него.<br />2:20. Но Господ е в светия си храм; Млъкни пред Него, цяла земльо.<br />

<br />- 3 -<br /><br />
3:1. Молитвата на пророк Авакума, по Оплакванията.<br />3:2. Господи, чух вестта за Тебе, и се убоях. Господи, оживявай делото си всред годините, Всред годините го изявявай. В гнева си помни милостта.<br />3:3. Бог дойде от Теман, И Светият от хълма Фаран. (Села.) Славата му покри небето, И земята бе пълна с хваление към Него.<br />3:4. Сиянието му бе като светлината; Лъчи се издаваха из страната му; И там бе скривалището на силата му.<br />3:5. Пред него вървеше морът, И мълнии излизаха под нозете му.<br />3:6. Той застана и разклати земята, Погледна и направи народите да треперят; И вечните планини се разпаднаха, Безконечните гори се наведоха; Постъпките му бяха като в древността.<br />3:7. Видях шатрите на Етиопия наскърбени; Поклатиха се завесите на Мадиамската земя.<br />3:8. Негодува ли Господ против реките? Беше ли гневът Ти против реките, Беше ли гневът Ти против морето, Та си възседнал на конете си И на колесниците си, за да избавяш?<br />3:9. Лъкът Ти биде изваден от покривката си, Както Ти с клетва извести на племената. (Села.) Ти проряза земята с реки.<br />3:10. Видяха Те планините и се убояха; Водният потоп нападна; Бездната издаде гласа си, Вдигна ръцете си нависоко.<br />3:11. Слънцето и луната застанаха в жилището си При виделината на твоите летящи стрели, При сиянието на блестящото ти копие.<br />3:12. С негодувание си преминал земята, С гняв си вършеял народите.<br />3:13. Излязъл си за изблавление на людете си, За избавление чрез помазаника си; Отсякъл си началника от дома на нечестивите, Открил си основите дори до върха. (Села.)<br />3:14. Пронизал си със собствените му копия главата на военните му, Които като вихрушка се устремиха да ме разбият, И чиято радост бе като че ли да ядят скришно сиромаха.<br />3:15. С конете си преминал си морето, Натрупаните много води.<br />3:16. Чух, и вътрешностите ми се смутиха, Устните ми трепереха от гласа, Гнилота прониква в костите ми, И на мястото си се разтреперах; Защото трябва да чакам тихо скръбния ден, Когато възлезе против людете Оня, който ще се опълчи против тях.<br />3:17. Защото, ако и да не цъфти смоковницата, Нито да има плод по лозите, Трудът на маслината да се осуети, И нивите да не дадат храна, Стадото да се отсече от оградата, И да няма говеда в оборите,<br />3:18. Пак аз ще се веселя в Господа, Ще се радвам в Бога на спасението си.<br />3:19. Иеова Господ е силата ми; Той прави нозете ми като нозете на елените, И ще ме направи да ходя по височините си. За първия певец върху струнните ми инструменти.<br />