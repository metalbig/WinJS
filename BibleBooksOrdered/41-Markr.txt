- Евангелие от Марк -<br />
<br />
<br />- 1 -<br /><br />
1:1. Началото на благовестието на Исуса Христа Божий Син;<br />1:2. както е писано в книгата на пророк Исаия:_- "Ето, Аз изпращам пред лицето Ти вестителя Си, който ще устрои Твоя път;<br />1:3. Глас на един, който вика в пустинята: Пригответе пътя за Господа. Прави направете пътеките за Него."<br />1:4. Йоан дойде, който кръщаваше в пустинята, и проповядваше кръщение на покаяние за опрощаване греховете.<br />1:5. И излизаше при него цялата Юдейска страна и всичките ерусалимяни, и кръщаваха се от него в реката Йордан, като изповядваха греховете си.<br />1:6. А Йоан носеше облекло от камилска козина и кожен пояс около кръста си, и хранеше се с акриди и див мед.<br />1:7. И като проповядваше, казваше: Подир мене иде Онзи, Който е по-силен от мене, Комуто не съм достоен да се наведа и развържа ремъка на обущата Му.<br />1:8. Аз ви кръщавам с вода; а Той ще ви кръсти със Святия Дух.<br />1:9. През тия дни дойде Исус от Назарет Галилейски и се кръсти от Йоана в Йордан.<br />1:10. И като излезе веднага от водата, видя, че се разтварят небесата, и че Духът като гълъб слизаше на Него.<br />1:11. И дойде глас от небесата: Ти си Моят възлюблен Син; в Тебе е Моето благоволение.<br />1:12. И веднага Духът Го закара в пустинята.<br />1:13. И беше в пустинята четиридесет дни изкушаван от Сатана, и беше със зверовете; а ангелите Му служеха.<br />1:14. А след като Йоан биде предаден на властта, Исус дойде в Галилея и проповядваше Божието благовестие, казвайки:<br />1:15. Времето се изпълни, и Божието царство наближи; покайте се и повярвайте в благовестието.<br />1:16. А когато минаваше край Галилейското езеро*(Гръцки: Море, така и навсякъде в това евангелие.), видя Симона и брата на Симона, Андрея, че хвърляха мрежи в езерото, понеже бяха рибари.<br />1:17. И рече им Исус: Вървете след Мене, и Аз, ще ви направя да станете ловци на човеци.<br />1:18. И те веднага оставиха мрежите и отидоха след Него.<br />1:19. И като отмина малко, видя Якова Заведеев и брата му Йоана, които също бяха в ладията си и кърпеха мрежите.<br />1:20. И веднага ги повика; и те оставиха баща си Заведея в ладията с надничарите, и отидоха след Него.<br />1:21. И дохождат в Капернаум; и незабавно в съботата Исус влезе в синагогата и поучаваше.<br />1:22. И те се чудеха на учението Му; защото ги поучаваше като един, който има власт, а не като книжниците.<br />1:23. И скоро след това се намираше в синагогата им човек хванат от нечист дух, който извика, думайки:<br />1:24. [Остави ни!] какво имаш Ти с нас, Исусе назарянине? Нима си дошъл да ни погубиш? Познавам Те Кой си, Светий Божий.<br />1:25. Но Исус го смъмра, казвайки: Млъкни, и излез из него.<br />1:26. Тогава нечистият дух, като го сгърчи, изкрещя със силен глас и излезе из него.<br />1:27. И всички се смаяха, тъй щото разискваха помежду си, думайки: Що е това? Едно ново учение! С власт заповядва и на нечистите духове, и те Му се покоряват!<br />1:28. И слухът за Него се разнесе скоро навред по цялата галилейска околност.<br />1:29. И щом излязоха от синагогата, дойдоха с Якова и Йоана в къщата на Симона н Андрея.<br />1:30. А Симоновата тъща лежеше болна от треска; и веднага Му казват за нея.<br />1:31. И Той се приближи, и като я хвана за ръка, дигна я; и [на часа] треската я остави, и тя им прислужваше.<br />1:32. И като се свечери, когато залезе слънцето, доведоха при Него всичките болни и хванати от бяс.<br />1:33. И целият град се събра пред вратата.<br />1:34. И той изцели мнозина, които страдаха от разни болести, и изгони много бесове; и не позволяваше на бесовете да говорят, понеже Го познаваха.<br />1:35. И сутринта, когато беше още тъмно, стана та излезе, и отиде в уединено място, и там се молеше.<br />1:36. А Симон и ония, които бяха с Него, изтичаха подире Му.<br />1:37. И като Го намериха, казват Му: Всички те търсят.<br />1:38. А Той им казва: Да идем другаде, в близките градчета и там да проповядвам; защото за това съм излязъл.<br />1:39. И влизаше в синагогите им по цяла Галилея, като проповядваше и изгонваше бесовете.<br />1:40. И дохожда при него при един прокажен и Му се моли, коленичил при Него, казвайки: Ако искаш, можеш да ме очистиш.<br />1:41. А Той се смили, простря ръка и се допря до него, и му каза: Искам, бъди очистен.<br />1:42. И веднага проказата го остави, и той се очисти.<br />1:43. И на часа го отпрати, и му заръча строго, като му каза:<br />1:44. Внимавай да не кажеш никому нищо; но за свидетелство на тях, иди и се покажи на свещеника и принеси за очистването си това, което е заповядал Мойсей.<br />1:45. А той, като излезе, почна да разгласява много и да разнася станалото, така щото Исус не можеше вече да влезе явно в някой град, но се намираше вън в уединени места; и дохождаха при Него отвсякъде.<br />

<br />- 2 -<br /><br />2:1. След известно време, Той пак влезе в Капернаум; и разчу се че бил в къщата.<br />2:2. И мнозина се събраха, така щото и около вратата не можаха да се поберат; и Той им говореше словото.<br />2:3. Дохождат и донасят при Него един паралитик. Четирима го носеха.<br />2:4. И като не можаха да се приближат до Него, поради народа, разкриха покрива на къщата, гдето беше, пробиха го и пуснаха постелката, на която лежеше паралитикът.<br />2:5. А Исус, като видя вярата им, каза на паралитика: Синко, прощават ти се греховете.<br />2:6. А имаше там някои от книжниците, които седяха и размишляваха в сърцата си:<br />2:7. Тоя защо говори така? Той богохулствува. Кой може да прощава грехове, освен един Бог?<br />2:8. Исус, като разбра веднага с духа Си, че така размишляват в себе си, рече им: Защо размишлявате това в сърцата си?<br />2:9. Кое е по-лесно, да река на паралитика: Прощават ти се греховете, или да река: Стани, вдигни постелката си и ходи?<br />2:10. Но за да познаете, че Човешкият Син има власт на земята да прощава грехове, (казва на паралитика):<br />2:11. Тебе казвам: Стани, вдигни си постелката и иди у дома си.<br />2:12. И той стана, веднага вдигна постелката и излезе пред всичките; така щото всички се зачудиха и славеха Бога, и думаха: Никога не сме виждали такова нещо.<br />2:13. И пак излезе край езерото; и цялото множество идеше при Него, и Той ги поучаваше.<br />2:14. Като минаваше видя Левия Алфеев седящ в бирничеството, и каза му: Върви след Мене. И той стана и отиде след Него.<br />2:15. И когато Исус седеше на трапезата в къщата му, заедно с Него и учениците Му насядаха и много бирници и грешници; защото бяха мнозина и отиваха подир Него.<br />2:16. Тогава книжниците, които бяха от фарисеите, като видяха, че Той яде с грешниците и бирниците, казаха на учениците Му: Защо яде и пие с бирниците и грешниците?<br />2:17. А Исус, като чу това, каза им: Здравите нямат нужда от лекар, а болните; не съм дошъл да призова праведните, но грешниците (на покаяние).<br />2:18. А Йоановите ученици и фарисеите постеха; и дохождат и казват Му: Защо постят Йоановите и фарисейските ученици, а Твоите не постят?<br />2:19. А Исус им рече: Могат ли сватбарите да постят, докато е с тях младоженецът? Дотогава, докогато младоженецът е с тях, не могат да постят.<br />2:20. Ще дойдат, обаче, дни, когато младоженецът ще се отнеме от тях, и тогава, през ония дни, ще постят.<br />2:21. Никой не пришива кръпка от невалян плат на вехта дреха; а инак, това, което трябваше да запълни дрехата, отдира от нея, новото от вехтото, и съдраното става по-лошо.<br />2:22. И никой не налива ново вино в стари мехове; инак, виното ще спука меховете; и се изхабяват и виното и меховете; но наливат ново вино в нови мехове.<br />2:23. И в една събота, когато минаваше през посевите, учениците Му, вървейки из пътя, почнаха да късат класове.<br />2:24. И фарисеите Му рекоха: Виж! Защо вършат в събота нещо, което не е позволено?<br />2:25. А Той им рече: Не сте ли чели що стори Давид, когато беше в нужда, и огладня и мъжете, които бяха с него?<br />2:26. Как влезе в Божия дом, когато Авиатар беше първосвещеник, и изяде присъствените хлябове, които не е позволено никому да яде, освен на свещениците, като даде и на ония, които бяха с него?<br />2:27. И каза им: Съботата е направена за човека, а не човек за съботата;<br />2:28. така щото Човешкият Син е господар и на съботата.<br />

<br />- 3 -<br /><br />
3:1. И влезе пак в синагогата; и там имаше човек с изсъхнала ръка.<br />3:2. И наблюдаваха Го, дали ще го изцели в съботен ден, за да Го обвинят.<br />3:3. Той каза на човека с изсъхналата ръка: Изправи се насред.<br />3:4. Тогава на тях казва: Позволено ли е да се прави добро в съботен ден, или да се прави зло? Да се спаси ли живот, или да се погуби? А те мълчаха.<br />3:5. А като ги изгледа с гняв, наскърбен поради закоравяването на сърцата им, каза на човека: Простри си ръката. Той я простря; и ръката му оздравя.<br />3:6. И фарисеите, като излязоха, веднага се наговориха с Иродианите против Него, как да Го погубят.<br />3:7. Тогава Исус се оттегли с учениците Си към езерото, и голямо множество от Галилея отиде изподир.<br />3:8. И от Юдея, от Ерусалим, от Идумея, отвъд Йордан, и от местата около Тир и Сидон, едно голямо множество дойде при Него, като чуха колко много чудеса правел.<br />3:9. И поръча на учениците Си да Му услужат с една ладия, поради народа, за да Го не притискат.<br />3:10. Защото беше изцелил мнозина, така че онези, които страдаха от язви, натискаха Го, за да се допрат до Него.<br />3:11. И нечистите духове, когато Го виждаха, падаха пред Него и викаха, казвайки: Ти си Божий Син.<br />3:12. Но Той строго им заръчваше да Го не изявяват.<br />3:13. След това се възкачи на хълма и повика при Себе Си ония, които си искаше; и те отидоха при Него.<br />3:14. И определи дванадесет души, за да бъдат с Него, и за да ги изпраща да проповядват,<br />3:15. и да имат власт да изгонват бесове.<br />3:16. Определи: Симона, на когото даде и името Петър;<br />3:17. и Якова Заведеев и Якововия брат Йоан, на които даде и името Воанергес, сиреч, синове на гръма,<br />3:18. и Андрея и Филипа, Вартоломея и Матея, Тома и Якова Алфеев, Тадея и Симона Зилот,<br />3:19. и Юда Искариотски, който Го и предаде.<br />3:20. И дохожда в една къща; и пак се събира народ, така щото те не можаха нито хляб да ядат.<br />3:21. А своите Му, като чуха това, излязоха за да Го хванат; защото казваха, че не бил на Себе Си.<br />3:22. И книжниците, които бяха слезли от Ерусалим, казваха, че Той има Веелзевул, и че изгонва бесовете чрез началника на бесовете.<br />3:23. Но Той, като ги повика, казваше им с притчи: Как може Сатана да изгонва Сатаната?<br />3:24. Ако едно царство се раздели против себе си, това царство не може да устои.<br />3:25. И ако един дом се раздели против себе си, тоя дом не ще може да устои.<br />3:26. И ако Сатана е възстанал против себе си, и се е разделил, той не може да устои, но дошъл му е краят.<br />3:27. Обаче, никой не може да влезе в къщата на силния човек, да ограби покъщнината му, ако първо не върже силния, и тогава ще ограби къщата му.<br />3:28. Истина ви казвам, че всичките грехове на човешкия род ще бъдат простени, и всичките хули с които биха богохулствували;<br />3:29. но ако някой похули Святия Дух, за него няма прошка до века, но е виновен за вечен грях.<br />3:30. Това рече Той, защото казваха: Има нечист дух.<br />3:31. Дохождат, прочее, майка Му и братята Му, и като стояха вън, пратиха до Него да Го повикат.<br />3:32. А около Него седеше едно множество; и казват Му: Ето, майка Ти и братята Ти вън, търсят Те.<br />3:33. И в отговор им каза: Коя е майка Ми? Кои са братята Ми?<br />3:34. И като изгледа седящите около Него каза: Ето майка Ми и братята Ми!<br />3:35. Защото, който върши Божията воля, той Ми е брат, и сестра, и майка.<br />

<br />- 4 -<br /><br />
4:1. И пак започна да поучава край езерото. И събра се при Него едно твърде голямо множество, така щото Той влезе в една ладия и седеше на езерото; а цялото множество беше на сушата край езерото.<br />4:2. И поучаваше ги много с притчи, и казваше им в поучението Си:<br />4:3. Слушайте: Ето, сеячът излезе да сее.<br />4:4. И когато сееше, някой зърна паднаха край пътя; и птиците дойдоха и ги изкълваха.<br />4:5. Други паднаха на канаристо място, гдето нямаше много пръст, и скоро поникнаха, защото нямаше дълбока почва;<br />4:6. а когато изгря слънцето, пригоряха, и понеже нямаха корен, изсъхнаха.<br />4:7. И други паднаха между тръните; и тръните порастнаха и ги заглушиха, и не дадоха плод.<br />4:8. А другите паднаха на добрата земя, и даваха плод, който растеше и се умножаваше, и принесоха кое тридесет, кое шестдесет и кое сто.<br />4:9. И каза: Който има уши да слуша, нека слуша.<br />4:10. И когато остана сам, ония, които бяха около Него с дванадесетте, Го попитаха за притчите.<br />4:11. И каза им: На вас е дадено да познаете тайната на Божието царство; а на ония, външните всичко бива в притчи;<br />4:12. тъй щото гледащи да гледат, а да не виждат, и слушащи, да слушат, а да не разбират, да не би да се обърнат и да им се прости [греха].<br />4:13. И казва им: Не разбирате ли тая притча? А как ще разберете всичките притчи?<br />4:14. Сеячът сее словото.<br />4:15. А ония край пътя, гдето се сее словото, са тия, които като чуват, Сатана веднага дохожда и грабва посеяното в тях слово.<br />4:16. Също и посеяното на канаристите места са тия които, като чуят словото, веднага с радост го приемат;<br />4:17. нямат, обаче, корен в себе си, но са привременни; после, като настане напаст или гонение, поради словото, веднага се съблазняват.<br />4:18. Посеяното между тръните са други; те са ония, които са слушали словото;<br />4:19. а светските грижи, примамката на богатството, и пожеланията за други работи, като влязат, заглушават словото, и то става безплодно.<br />4:20. А посеяното на добрата земя са тия, които слушат словото, приемат го, и дават плод, тридесет, шестдесет, и стократно.<br />4:21. И каза им: Затова ли се донася светилото, за да го турят под шиника или под леглото? Не за това ли, да го поставят на светилника?<br />4:22. Защото няма нещо тайно, освен за да се яви; нито е имало нещо спотаено, освен за да излезе наяве.<br />4:23. Ако има някой уши да слуша, нека слуша.<br />4:24. Каза им тоже: Внимавайте в това, което слушате. С каквато мярка мерите, ще ви се отмери, и ще ви се прибави.<br />4:25. Защото който има, нему ще се даде, а който няма, от него ще се отнеме и това, което има.<br />4:26. И каза: Божието царство е също, както кога човек хвърли семе в земята;<br />4:27. и спи, и става нощ и ден; а как никне и расте, той не знае.<br />4:28. Земята сама по себе си произвежда, първо ствол, после клас, подир това пълно зърно в класа.<br />4:29. А когато узрее плодът, начаса изпраща сърпа, защото е настанала жетва.<br />4:30. При това каза: На какво да уприличим Божието царство? Или с каква притча да го представим?<br />4:31. То прилича на синапово зърно, което, когато се посее в земята, е по-малко от всичките семена, които са на земята;<br />4:32. но когато се посее, расте, и става по-голямо от всичките злакове, и пуска големи клони, така че под сянката му могат да се подслонят небесните птици.<br />4:33. С много такива притчи им прогласяше словото, според както можеха да слушат.<br />4:34. А без притча не им говореше; но насаме обясняваше всичко на Своите ученици.<br />4:35. И в същия ден, когато се свечери, Исус им казва: Да минем на отвъдната страна.<br />4:36. И като оставиха народа, вземат Го със себе си в ладията, тъй както бе; и имаше други ладии с Него.<br />4:37. И дига се голяма ветрена буря, и вълните се нахвърляха в ладията, тъй че тя вече се пълнеше с вода.<br />4:38. А Той беше в задната част, заспал на възглавница; и те Го събуждат и Му казват: Учителю! Нима не Те е грижа че загиваме?<br />4:39. И Той, като се събуди, смъмра вятъра и рече на езерото: Мълчи! Утихни! И вятърът престана, и настана голяма тишина.<br />4:40. И рече им: Защо сте страхливи? Още ли нямате вяра?<br />4:41. И голям страх ги обзе; и те си казаха един на друг: Кой е, прочее, Тоя, че и вятърът и езерото Му се покоряват?<br />

<br />- 5 -<br /><br />
5:1. И тъй минаха отвъд езерото в гадаринската страна.<br />5:2. И като излезе от ладията, начаса Го срещна от гробищата човек с нечист дух.<br />5:3. Той живееше в гробищата, и никой вече не можеше да го върже нито с верига;<br />5:4. защото много пъти бяха го вързвали с окови и с вериги; но той бе разкъсвал веригите и счупвал оковите; и никой нямаше сила да го укроти.<br />5:5. И всякога, нощем и денем, в гробищата и по бърдата, той викаше и се изпосичаше с камъни.<br />5:6. А като видя Исуса отдалеч, завтече се и Му се поклони;<br />5:7. и изкрещя със силен глас и рече: Какво имаш Ти с мен, Исусе, Сине на Всевишния Бог? Заклевам Те в Бога, недей ме мъчи.<br />5:8. (Защото му казваше: Излез от човека, душе нечисти).<br />5:9. И Исус го попита: Как ти е името? А той Му каза: Легион ми е името; защото сме мнозина.<br />5:10. И много Му се моли да не ги отпраща вън от страната.<br />5:11. А там по бърдото пасеше голямо стадо свине.<br />5:12. И бесовете Му се молиха, казвайки: Прати ни в свинете, за да влезем в тях.<br />5:13. Исус им позволи. И нечистите духове излязоха и влязоха в свинете; и стадото, на брой около две хиляди, се спусна по стръмнината в езерото, и се издавиха в езерото.<br />5:14. А ония, които ги пасяха, побягнаха и известиха това в града и по селата. И жителите дойдоха да видят какво е станало.<br />5:15. И като дохождат при Исуса, виждат хванатия по-преди от бесове, в когото е бил легиона, че седи облечен и смислен; и убояха се.<br />5:16. И ония, които бяха видели, разказваха им за станалото с хванатия от бесовете, и за свинете.<br />5:17. И те почнаха да Му се молят да си отиде от техните предели.<br />5:18. И когато влизаше в ладията, тоя, който бе по-напред хванат от бесове, Му се молеше да бъде заедно с Него.<br />5:19. Обаче Той не го допусна, но му каза: Иди си у дома при своите, и кажи им какви неща ти стори Господ и как се смили за тебе.<br />5:20. И човекът тръгна и почна да разгласява в Декапол какви неща му стори Исус; и всички се чудеха.<br />5:21. Когато Исус пак премина с ладията на отвъдната страна, събра се при Него голямо множество; и Той беше край езерото.<br />5:22. И дохожда един от началниците на синагогата, на име Яир, и като Го вижда, пада пред нозете Му,<br />5:23. и много Му се моли, казвайки: Малката ми дъщеря бере душа; моля Ти се да дойдеш и положиш ръце на нея, за да оздравее и да живее.<br />5:24. И Той отиде с него; и едно голямо множество вървеше подире Му, и хората Го притискаха.<br />5:25. И една жена, която бе имала кръвотечение дванадесет години,<br />5:26. и беше много пострадала от мнозина лекари, и беше иждивила целия си имот без да види някаква полза, а напротив беше й станало по-зле,<br />5:27. като чу отзивите за Исуса, дойде между народа изотзад и се допря до дрехата Му.<br />5:28. Защото си казваше: Ако само се допра до дрехата Му, ще оздравея.<br />5:29. И на часа пресекна кръвотечението й, и тя усети в тялото си, че се изцели от болестта.<br />5:30. И веднага Исус като усети в Себе Си, че е излязла от Него сила, обърна се всред народа и каза: Кой се допря до дрехите Ми?<br />5:31. Учениците Му казаха: Ти виждаш, че народът те притиска, и казваш ли: Кой се допря до Мене?<br />5:32. Но Той се озърташе за да види тая, която бе сторила това.<br />5:33. А жената, уплашена и разтреперана, като знаеше станалото с нея, дойде и падна пред Него и Му каза цялата истина.<br />5:34. А Той й рече: Дъщерьо, твоята вяра те изцели; иди си с мир, и бъди здрава от болестта си.<br />5:35. Докато Той още говореше, дохождат от къщата на началника на синагогата и казват: Дъщеря ти умря; защо вече затрудняваш Учителя?<br />5:36. А Исус, като дочу думата, която говореха, каза на началника на синагогата: Не бой се, само вярвай.<br />5:37. И никому не позволи да Го придружи, освен на Петра, Якова и Якововия брат Йоан.<br />5:38. И като дохождат до къщата на началника на синагогата, Той вижда вълнение и мнозина, които плачеха и пищяха много.<br />5:39. И като влезе, каза им: Защо правите вълнение и плачете? Детето не е умряло, а спи.<br />5:40. А те Му се присмиваха. Но Той като изкара навън всичките, взема бащата и майката на детето, и ония, които бяха с Него, и влиза там гдето беше детето.<br />5:41. И като хвана детето за ръка, каза му: Талита куми; което значи: Момиче, тебе казвам: Стани.<br />5:42. И момичето веднага стана и ходеше, защото беше на дванадесет години. И внезапно те се смаяха твърде много.<br />5:43. И много им заръча, никой да не узнае това; и заповяда да й дадат да яде.<br />

<br />- 6 -<br /><br />
6:1. И той излезе оттам и дойде в Своята родина; и учениците Му вървяха подир Него.<br />6:2. И когато настана събота, почна да поучава в синагогата; и мнозина, като Го слушаха, се чудеха и думаха: Откъде има Тоя всичко това? И: Каква е дадената на този мъдрост, и какви са тези велики дела извършени от ръцете Му?<br />6:3. Тоя не е ли дърводелецът, син на Мария, и брат на Якова и Иосия, на Юда и Симона? И сестрите Му не са ли тука между нас? И те се съблазниха в Него.<br />6:4. А Исус им каза: Никой пророк не е без почит, освен в своята родина, и между своите сродници, и в своя си дом.<br />6:5. И не можеше да извърши там никакво велико дело, освен дето положи ръце на малцина болни и ги изцели.<br />6:6. И чудеше се за тяхното неверие. И обикаляше околните села и поучаваше.<br />6:7. И като повика дванадесетте, почна да ги разпраща двама по двама, и даде им власт над нечистите духове.<br />6:8. И заповяда им да не вземат нищо за по път, освен една тояга; ни хляб, ни торба, ни пари в пояса;<br />6:9. но да се обуват със сандали: И, рече Той, не се обличайте в две дрехи.<br />6:10. И каза им: В която къща влезете, оставайте в нея докле си излезете оттам.<br />6:11. И ако в някое място не ви приемат, нито ви послушат, като излизате оттам отърсете праха из под нозете си като свидетелство против тях.<br />6:12. И те излязоха и проповядваха, че човеците трябва да се покаят.<br />6:13. И изгонваха много бесове, и мнозина болни помазваха с масло и ги изцеляваха.<br />6:14. И цар Ирод чу за Исуса (защото името Му стана известно), и думаше: Йоан Кръстител е възкръснал от мъртвите и затова тия велики сили действуват чрез Него.<br />6:15. А други казваха, че е Илия. Други пък казваха, че Той е пророк, като един от старовременните пророци.<br />6:16. Но Ирод, като чу за Него, рече: Това е Йоан, когото аз обезглавих, той е възкръснал.<br />6:17. Защото тоя Ирод беше пратил да хванат Йоана, и да го вържат в тъмница, заради Иродиада, жената на брата му Филипа, понеже я беше взел за жена.<br />6:18. Защото Йоан казваше на Ирода: Не ти е позволено да имаш братовата си жена.<br />6:19. А Иродиада се настрои против него и искаше да го убие, но не можеше;<br />6:20. защото Ирод се боеше от Йоана, като знаеше, че той е човек праведен и свят, и го пазеше здраво; и когато го слушаше, вършеше много неща, и с удоволствие го слушаше.<br />6:21. И като настана сгоден ден, когато Ирод за рождения си ден направи вечеря на големците си и на хилядниците и на галилейските старейшини,<br />6:22. и самата дъщеря на Иродиада влезе и поигра, тя угоди на Ирода и на седящите с него; и царят рече на момичето: Искай от мене каквото щеш, и ще ти го дам.<br />6:23. И закле й се: Каквото и да поискаш от мене, ще ти дам, даже до половината на царството ми.<br />6:24. А тя излезе и рече на майка си: Какво да поискам? И тя каза: Главата на Йоана Кръстителя.<br />6:25. И начаса момичето влезе бързо при царя и поиска, като каза: Искам да ми дадеш още сега, на блюдо, главата на Йоана Кръстителя.<br />6:26. И царят се наскърби много; но пак, заради клетвите си и заради седящите с него, не иска да й откаже.<br />6:27. И веднага царят прати един телохранител, комуто заповяда да донесе главата му; и той отиде, обезглави го в тъмницата,<br />6:28. и донесе главата му на блюдо и я даде на момичето; а момичето я даде на майка си.<br />6:29. И учениците му, като чуха това, дойдоха и дигнаха тялото му, и го положиха в гроб.<br />6:30. И апостолите се събраха при Исуса и разказаха Му всичко каквото бяха извършили и каквото бяха поучили.<br />6:31. И рече им: Дойдете вие сами на уединено място насаме и починете си малко. Защото мнозина дохождаха и отиваха; и нямаха време нито да ядат.<br />6:32. И отидоха с ладията на уединено място насаме.<br />6:33. А като отидоха, людете ги видяха, и мнозина ги познаха; и от всичките градове се стекоха там пеши, и ги изпревариха.<br />6:34. И Исус като излезе, видя едно голямо множество, и смили се за тях, понеже бяха като овце, които нямат пастир; и почна да ги поучава много неща.<br />6:35. И когато беше станало вече късно, учениците Му се приближиха при Него и казаха: Мястото е уединено, и вече е късно;<br />6:36. разпусни ги за да отидат по околните колиби и села и да си купят нещо за ядене.<br />6:37. А Той в отговор им рече: Дайте им вие да ядат. А те Му казаха: Да идем ли да купим за двеста пеняза хляб и да им дадем да ядат?<br />6:38. А Той им каза: Колко хляба имате? Идете вижте. И като узнаха, казаха: Пет, и две риби.<br />6:39. И заповяда им да насядат всички на групи по зелената трева.<br />6:40. И те насядаха на редици, по сто и по петдесет.<br />6:41. И като взе петте хляба и двете риби, Исус погледна на небето и благослови; и разчупи хлябовете, и даваше на учениците да наслагат отпреде им; раздели и двете риби на всичките.<br />6:42. И всички ядоха и се наситиха.<br />6:43. И дигнаха къшеи, дванадесет пълни коша, така и от рибите.<br />6:44. А ония които ядоха хлябовете, бяха петхиляди мъже.<br />6:45. И веднага накара учениците Си да влязат в ладията и да отидат преди Него на отвъдната страна към Витсаида, докле Той разпусне народа.<br />6:46. И след като се прости с тях, отиде на бърдото да се помоли.<br />6:47. И когато се свечери, ладията беше всред морето, а Той сам на сушата.<br />6:48. И като ги видя, че се мъчат като гребат с веслата, защото им беше противен вятърът, около четвъртата стража на нощта дохожда при тях, като вървеше по езерото; и щеше да ги отмине.<br />6:49. А те, като Го видяха да ходи по езерото, помислиха си, че е призрак, и извикаха;<br />6:50. защото всички Го видяха и се смутиха. И веднага Той им проговори, като им каза: Дерзайте! Аз съм, не бойте се!<br />6:51. И влезе при тях в ладията, и вятърът утихна; и те много се ужасиха в себе си.<br />6:52. Защото не бяха се вразумили от чудото с хлябовете, но сърцето им беше закоравяло.<br />6:53. И като премина езерото, дойдоха в генисаретската земя и излязоха на сушата.<br />6:54. И когато излязоха из ладията, веднага хората Го познаха;<br />6:55. и разтичаха се по цялата оная околност и почнаха да носят на легла болните там, гдето чуеха, че се намирал Той.<br />6:56. И гдето и да влизаше, в села или в градове или в колиби, туряха болните по пазарите, и молеха Му се да се допрат те поне до полите на дрехите Му; и колкото души се допираха, се изцеляваха.<br />

<br />- 7 -<br /><br />
7:1. Събират се при Исуса фарисеите и някои от книжниците, които бяха дошли от Ерусалим,<br />7:2. и бяха видели, че някои от учениците Му ядат хляб с ръце нечисти, сиреч, немити.<br />7:3. (Защото фарисеите и всички юдеи, държейки преданието на старейшините, не ядат ако не си омият ръцете до лактите;<br />7:4. и когато се връщат от пазар; не ядат ако се не омият. Има и много други неща, които са приели да държат,_- измивания на чаши, шулета, и медни съдове [и одрове]).<br />7:5. И тъй, фарисеите и книжниците Го запитват: Защо не вървят Твоите ученици по преданието на старейшините, но ядат хляб с нечисти ръце?<br />7:6. А той им рече: Добре е пророкувал Исаия за вас лицемерите, както е писано:_- "Тези люде Ме почитат с устните си, Но сърцето им отстои далеч от Мене.<br />7:7. Обаче напразно Ме почитат, като преподават за поучения човешки заповеди".<br />7:8. Вие оставяте Божията заповед и държите човешкото предание, [измивания на шулци и на чаши; и много други неща правите].<br />7:9. И каза им: Хубаво! Вие осуетявате Божията заповед за да спазите своето предание!<br />7:10. Защото Мойсей рече: "Почитай баща си и майка си" и: "Който злослови баща или майка, непременно да се умъртви".<br />7:11. Но вие казвате: Ако рече човек на баща си или на майка си: Това мое имане, с което би могъл да си помогнеш, е курбан, сиреч, подарено Богу, това прави разлика;<br />7:12. вие не го оставяте вече да стори нищо за баща си или за майка си.<br />7:13. И тъй, осуетявате Божието слово заради вашето предание, което сте предали; и вършите много такива неща подобни на това.<br />7:14. И пак повика народа и каза им: Слушайте Ме всички и разбирайте.<br />7:15. Няма нищо извън човека, което, като влиза в него, може да го оскверни; но тия неща, които излизат от него, те оскверняват човека.<br />7:16. [Ако има някой уши да слуша, нека слуша].<br />7:17. И като остави народа и влезе вкъщи учениците Му Го попитаха за притчата.<br />7:18. И каза им: Нима сте и вие тъй неразсъдливи? Не разбирате ли, че нищо, което влиза в човека отвън, не може да го оскверни?<br />7:19. Защото не влиза в сърцето му, а в корема, и излиза в захода. (Като каза това, Той направи всички ястия чисти).<br />7:20. Каза още: Което излиза от човека, то осквернява човека.<br />7:21. Защото отвътре, от сърцето на човеците, излизат зли помисли, блудства, кражби, убийства,<br />7:22. прелюбодейства, користолюбие, нечестие, коварство, сладострастие, лукаво око, хулене, гордост, безумство.<br />7:23. Всички тия зли неща излизат отвътре и оскверняват човека.<br />7:24. И като стана оттам, отиде в тирските и сидонските предели; и влезе в една къща, и не искаше да Го знае никой; но не можа да се укрие.<br />7:25. А веднага чу за Него една жена, чиято малка дъщеря имаше нечист дух, и тя дойде та падна пред нозете Му.<br />7:26. (Жената бе елинка, родом сирофиникианка) И молеше Му се да изгони беса от дъщеря й.<br />7:27. А Исус й рече: Остави да се наситят децата; защото не е прилично да се вземе хляба на децата и да се даде на кученцата.<br />7:28. А тя в отговор Му каза: Така Господи; но и кученцата под трапезата ядат от трохите паднали от децата.<br />7:29. И рече й: 3а тая дума иди си; бесът излезе от дъщеря ти.<br />7:30. И като си отиде у дома, намери детето легнало на постелката, и бесът излязъл.<br />7:31. И като излезе пак из тирските предели, дойде през Сидон към галилейското езеро, през сред декаполските предели.<br />7:32. И довеждат при Него един глух и заекващ човек, и молят Му се да положи ръка на него.<br />7:33. Исус, като го отведе от народа насаме, вложи пръстите Си в ушите му, и, като плюна, докосна се до езика му;<br />7:34. и погледна към небето, въздъхна и му каза: Еффата, сиреч, Отвори се.<br />7:35. И ушите му се отвориха, и връзката на езика му се развърза, и той говореше чисто.<br />7:36. И заръча им никому да не кажат това; но колкото повече им заръчваше, толкова повече те го разгласяваха;<br />7:37. защото се чудеха твърде много, и думаха: Всичко върши добре; и глухите прави да чуват, и немите да говорят.<br />

<br />- 8 -<br /><br />
8:1. През ония дни, когато пак се беше сбрало голямо множество, и нямаха що да ядат, повика учениците Си и каза им:<br />8:2. Жално Ми е за народа, защото три дни вече седят при Мене, и нямат що да ядат;<br />8:3. и ако ги разпусна гладни по домовете им, ще им прималее по пътя; а някои от тях са дошли от далеч.<br />8:4. И учениците Му отговориха: Отде ще може някой да насити тия с хляб тук в уединено място?<br />8:5. И попита ги: Колко хляба имате? А те рекоха: Седем.<br />8:6. И заповяда на народа да насядат на земята; и като взе седемте хляба, благодари, разчупи и даваше на учениците Си за да ги сложат. И сложиха ги пред народа.<br />8:7. Имаха и малко рибички; и като ги благослови, заповяда да ги сложат и тях.<br />8:8. И ядоха и се наситиха; и дигнаха останалите къшеи, седем кошници.<br />8:9. А ония, които ядоха, бяха около четирихиляди души; и разпусна ги.<br />8:10. И веднага влезе в ладията с учениците Си и дойде в далманутанските предели.<br />8:11. И фарисеите излязоха и почнаха да се препират с Него; и като Го изпитваха, поискаха от Него знамение от небето.<br />8:12. А Той въздъхна дълбоко от сърце и рече: Защо тоя род иска знамение? Истина ви казвам: На тоя народ няма да се даде знамение.<br />8:13. И остави ги, влезе пак в ладията, и мина на отвъдната страна.<br />8:14. Но учениците Му забравиха да вземат хляб, и нямаха със себе си в ладията повече от един хляб.<br />8:15. И Той им заръча, казвайки: Внимавайте, пазете се от кваса на фарисеите и от кваса на Ирода.<br />8:16. И те разискваха помежду си, думайки: Това е защото нямаме хляб.<br />8:17. А Исус, като разбра това; рече им: Защо разисквате загдето нямате хляб? Още ли не разбирате, нито разумявате? Окаменено ли е сърцето ви?<br />8:18. Като имате очи, не виждате ли? И като имате уши, не чувате ли? И не помните ли?<br />8:19. Когато разчупих петте хляба на петте хиляди души, колко кошове пълни с къшеи дигнахте? Казват му: Дванадесет.<br />8:20. И когато седемте_- на четирите хиляди души, колко кошници, пълни с къшеи дигнахте? Казват му: Седем.<br />8:21. И каза им: Не разбирате ли още?<br />8:22. Дохождат във Витсаида. И довеждат при Него един слепец и молят Му се да се докосне до него.<br />8:23. И Той хвана слепеца за ръка, изведе го вън от селото, и, като плюна на очите му, положи на него ръце и го попита: Виждаш ли нещо?<br />8:24. И той, като подигна очи, каза: Виждам човеците; защото виждам неща като дървета, които ходят.<br />8:25. После пак положи ръце на очите му; и той втренчи очите си, оздравя, и виждаше всичко ясно.<br />8:26. И изпрати го у дома му, и каза: Не влизай в селото, [нито казвай това някому в селото].<br />8:27. И излезе Исус с учениците Си по селата на Кесария Филипова; и по пътя попита учениците Си, като им каза: Според както казват хората: Кой съм Аз?<br />8:28. А те в отговор Му казаха: Йоан Кръстител; други_- Илия; а трети_- един от пророците.<br />8:29. Тогава ги попита: Но според както вие казвате: Кой съм? Петър в отговор Му каза: Ти си Христос.<br />8:30. И заръча им никому да не казват за Него.<br />8:31. И почна да ги учи, как Човешкият Син трябва много да пострада, и да бъде отхвърлен от старейшините, главните свещеници, книжниците, и да бъде убит, и след три дни да възкръсне.<br />8:32. И явно говореше тая дума. А Петър го взе настрана и почна да Го мъмри.<br />8:33. А Той, като се обърна и погледна учениците Си, смъмра Петра, като каза: Махни се, Сатано, и иди зад Мене, защото не мислиш за Божиите неща, но за човешките неща.<br />8:34. И повика народа заедно с учениците Си и рече им: Ако иска някой да дойде след Мене, нека се отрече от себе си, и така нека Ме следва.<br />8:35. Защото който иска да спаси живота*(Или душата; така и до края на главата.) си, ще го изгуби; а който изгуби живота си заради Мене и за благовестието, ще го спаси.<br />8:36. Понеже какво се ползува човек като спечели целия свят, а изгуби живота си?<br />8:37. Защото какво би дал човек в замяна на живота си?<br />8:38. Защото ако се срамува някой поради Мене и поради думите Ми в тоя блуден и грешен род, то и Човешкият Син ще се срамува от него, когато дойде в славата на Отца Си със святите ангели.<br />

<br />- 9 -<br /><br />
9:1. И рече им: Истина ви казвам: Има някои, от тук стоящите, които никак няма да вкусят смърт, докле не видят Божието царство дошло в сила.<br />9:2. И след шест дни Исус взема Петра, Якова и Йоана, и завежда само тях на една висока планина насаме; и преобрази се пред тях.<br />9:3. Дрехите му станаха бляскави, твърде бели, каквито никой белач на земята не може така да избели.<br />9:4. И яви им се Илия с Мойсея, които се разговаряха с Исуса.<br />9:5. А Петър проговори, казвайки на Исуса: Учителю, добре е да сме тука; и нека направим три шатри, за Тебе една, за Мойсея една и една за Илия;<br />9:6. защото не знаеше какво да отговори, понеже почнаха да се плашат много.<br />9:7. И яви се облак и ги засени; и глас дойде из облака, който каза: Този е Моят възлюблен Син; Него слушайте.<br />9:8. И внезапно, като се озърнаха, не видяха вече никого при себе си, освен Исуса.<br />9:9. И като слизаха от планината, заръча им да не казват никому това що бяха видели, освен когато Човешкият Син бъде възкресен от мъртвите.<br />9:10. И те пазеха тая поръчка, като разискваха помежду си що значи да възкръсне от мъртвите.<br />9:11. И попитаха Го, казвайки: Защо думат книжниците, че трябва първо Илия да дойде?<br />9:12. А Той им каза: Наистина, Илия първо ще дойде и ще възстанови всичко. И как е писано за Човешкия Син?_- писано е, че трябва да пострада много и да бъде унизен.<br />9:13. Но казвам ви, че Илия е вече дошъл, и те постъпиха с него както си искаха, според както си искаха, според както е писано за него.<br />9:14. И когато дойдоха при учениците, видяха около тях едно голямо множество, и книжници, които се препираха с тях.<br />9:15. И веднага като Го видя цялото множество, смая се, стекоха се и Го поздравяваха.<br />9:16. И Той ги попита: 3а какво се препирате с тях?<br />9:17. И един от народа Му отговори: Учителю, доведох при Тебе сина си, който има ням дух.<br />9:18. И гдето и да го прехване, тръшка го; и той се запеня, скърца със зъби, и се вцепенява; и говорих на Твоите ученици да изгонят беса, но не можаха.<br />9:19. А Той в отговор им каза: О роде невярващ, докога ще бъда с вас? Докога ще ви търпя? Доведете го при Мене.<br />9:20. И доведоха го при Него. И като го видя хванатият от бяс, веднага духът го сгърчи; и той падна на земята и се валяше запенен.<br />9:21. И попита Исус баща му: Колко време има откак му е станало това? А той каза: От детинство.<br />9:22. И много пъти го е хвърлял и в огън, и във вода, за да го погуби; но ако можеш стори нещо, смили се за нас и помогни ни.<br />9:23. А Исус му рече: Ако можеш повярва! Всичко е възможно за този, който вярва.<br />9:24. Веднага бащата на детето извика, казвайки: Вярвам, [Господи]! Помогни на моето неверие.<br />9:25. А Исус, като видя, че се стича народ, смъмра нечистия дух, казвайки му: Душе неми и глухи, Аз ти заповядвам: излез от него, и да не влезеш вече в него.<br />9:26. И духът, като изпищя и го сгърчи силно, излезе; и детето стана като мъртво, така щото болшинството думаха, че е умряло.<br />9:27. Но Исус го хвана за ръката и го дигна; и то стана.<br />9:28. И когато влезе в къщи, учениците Му Го попитаха насаме: Защо ние не можахме да го изгоним?<br />9:29. И каза им: Тоя род с нищо не може да излезе, освен с молитва [и пост].<br />9:30. И като излязоха оттам, минаваха през Галилея; и Той искаше никой да не узнае това.<br />9:31. Защото учеше учениците Си, като им казваше: Човешкият Син ще бъде предаден в ръцете на човеци, и ще Го убият; и след като Го убият, подир три дни ще възкръсне.<br />9:32. Но те не разбраха думата, и бояха се да Го попитат.<br />9:33. И дойдоха в Капернаум; и когато влезе вкъщи попита ги: Какво разисквахте из пътя?<br />9:34. А те мълчаха, защото из пътя бяха се препирали помежду си кой е по-голям?<br />9:35. И като седна, повика дванадесетте и каза им: Който иска да бъде пръв, ще бъде от всички последен и на всички служител.<br />9:36. Тогава взе едно детенце и го постави посред тях; и като го прегърна, рече им:<br />9:37. Който приеме едно от тези дечица в Мое име, и Мене приема; и който приеме Мене, приема не Мене, но Този, Който Ме е пратил.<br />9:38. Йоан Му каза: Учителю, видяхме един човек да изгонва бесове в Твое име; и му запретихме, защото не следваше нас.<br />9:39. А Исус рече: Недейте му запрещава; защото няма никой, който да извърши велико дело в Мое име, и да може скоро след това да Ме злослови.<br />9:40. Понеже оня, който не е против нас, е откъм нас.<br />9:41. Защото който ви напои с чаша вода, понеже сте Христови, истина ви казвам: Той никак няма да изгуби наградата си.<br />9:42. А който съблазни едно от тия скромните, които вярват в Мене, за него би било по-добре да се окачи голям воденичен камък на врата му и да бъде хвърлен в морето.<br />9:43. И ако те съблазни ръката ти, отсечи я; по-добре е за тебе да влезеш в живота недъгав, отколкото да имаш двете си ръце и да отидеш в пъкъла, в неугасимия огън,<br />9:44. [дето "червеят им не умира и огънят не угасва"].<br />9:45. И ако ногата ти те съблазни, отсечи я; по-добре е за тебе да влезеш в живота куц, отколкото да имаш двете си нозе и да бъдеш хвърлен в пъкъла,<br />9:46. [дето "червеят им не умира и огънят не угасва"].<br />9:47. И ако окото ти те съблазни, извади го; по-добре е за тебе да влезеш в Божието царство с едно око, отколкото да имаш двете си очи и да бъдеш хвърлен в пъкъла,<br />9:48. дето "червеят им не умира, и огънят не угасва".<br />9:49. Защото всеки ще се осоли с огън, [и всяка жертва ще се осоли със сол].<br />9:50. Добро нещо е солта; но ако солта стане безсолна, с какво ще я подправите? Имайте сол в себе си, и мир имайте помежду си.<br />

<br />- 10 -<br /><br />
10:1. И стана оттам и дойде в юдейските предели, и местата отвъд Йордан; и народ пак се стече при Него; и по обичая Си Той пак ги поучаваше.<br />10:2. И някои фарисеи се приближиха и Го попитаха, за да Го изпитат: Позволено ли е на мъж да напусне жена си?<br />10:3. В отговор Той им каза: Какво ви е заповядал Моисей?<br />10:4. А те рекоха: Моисей е позволил да напише мъжът разводно писмо и да я напусне.<br />10:5. А Исус им рече: Поради вашето коравосърдечие ви е написал тая заповед;<br />10:6. обаче в началото на създанието, Бог ги е направил мъж и жена.<br />10:7. Затова ще остави човек баща си и майка си и ще се привърже към жена си,<br />10:8. и двамата ще бъдат една плът; така че не с вече двама, а една плът.<br />10:9. И тъй, онова, което Бог е съчетал, човек да го не разлъчва.<br />10:10. И вкъщи учениците пак Го попитаха за това.<br />10:11. И Той им каза: Който си напусне жената, и се ожени за друга, прелюбодействува против нея.<br />10:12. И ако тя напусне мъжа си, и се омъжи за друг, тя прелюбодействува.<br />10:13. Тогава доведоха при него дечица, за да се докосне до тях; а учениците ги смъмриха.<br />10:14. Но Исус като видя това, възнегодува и рече им: Оставете дечицата да дойдат при Мене: не ги възпирайте, защото на такива е Божието царство.<br />10:15. Истина ви казвам: Който не приеме Божието царство като детенце, той никак няма да влезе в него.<br />10:16. И прегърна ги и ги благослови, като положи ръцете Си на тях.<br />10:17. И когато излизаше на път, някой се завтече та коленичи пред Него и Го попита: Учителю благи, какво да сторя за да наследя вечен живот?<br />10:18. А Исус му рече; Защо Ме наричаш благ? Никой не е благ освен един Бог.<br />10:19. Знаеш заповедите: "Не убивай; Не прелюбодейстувай; Не кради; Не лъжесвидетелствувай; Не увреждай; Почитай баща си и майка си."<br />10:20. А той Му рече: Учителю, всичко това съм упазил от младостта си.<br />10:21. А Исус, като го погледна, възлюби го, и му рече: Едно ти не достига; иди продай все що имаш и дай на сиромасите, и ще имаш съкровище на небето: и дойди и Ме следвай.<br />10:22. Но лицето му посърна от тая дума, и той си отиде наскърбен, защото беше човек с много имот.<br />10:23. А Исус се озърна и каза на учениците: Колко мъчно ще влязат в Божието царство ония, които имат богатство!<br />10:24. А учениците се смайваха за Неговите думи. Но в отговор Исус пак им каза: Чада, колко е мъчно да влязат в Божието царство ония, които уповават на богатството.<br />10:25. По-лесно е камилата да мине през иглени уши, отколкото богат да влезе в Божието царство.<br />10:26. А те се чрезмерно зачудиха и Му казаха: Тогава кой може да се спаси?<br />10:27. Исус ги погледна и рече: 3а човеците това е невъзможно, но не и за Бога; защото за Бога всичко е възможно.<br />10:28. Петър почна да Му казва: Ето, ние оставихме всичко и Те последвахме.<br />10:29. Исус каза: Истина ви казвам: Няма човек, който да е оставил къща, или братя, или сестри, или майка или баща, или чада, или ниви, заради Мене и заради благовестието,<br />10:30. и да не получи стократно сега, в настоящето време, къщи и братя, и сестри, и майки, и чада, и ниви, заедно с гонения, а в идещия свят*(Или: Век.) вечен живот.<br />10:31. Обаче мнозина първи ще бъдат последни, а последните първи.<br />10:32. А когато бяха на път, отивайки за Ерусалим, Исус вървеше пред тях; а те се удивяваха, и ония, които вървяха подире, бяха обзети от страх. И като събра дванадесетте, почна да им казва това, което щеше да Го сполети, като рече:<br />10:33. Ето, ние възлизаме за Ерусалим, и Човешкият Син ще бъде предаден на главните свещеници и на книжниците; и те, като Го осъдят на смърт, ще Го предадат на езичниците;<br />10:34. и ще Му се поругаят, ще Го заплюват, ще Го бият и ще Го убият; а след три дни, ще възкръсне.<br />10:35. Тогава се приближават при него Яков и Йоан, Заведеевите синове, и Му казват: Учителю, желаем да ни сториш каквото и да поискаме от Тебе.<br />10:36. А Той им казва: Какво желаете да ви сторя?<br />10:37. Те му рекоха: Дай ни да седнем, един отдясно Ти, а един отляво Ти в Твоята слава.<br />10:38. А Исус им рече: Не знаете какво искате. Можете ли да пиете чашата, която Аз пия, или да се кръстите с кръщението, с което Аз се кръщавам?<br />10:39. Те Му рекоха: Можем. А Исус им каза: Чашата, която Аз пия, ще пиете, и с кръщението, с което Аз се кръщавам, ще се кръстите;<br />10:40. но да седнете отдясно Ми или отляво Ми, не е Мое да дам, а ще се даде на ония, за които е било приготвено.<br />10:41. А десетимата, като чуха това, захванаха да негодуват против Якова и Йоана.<br />10:42. Но Исус ги повика и им каза: Вие знаете, че ония, които се считат за управители на народите, господаруват над тях, и големците им властвуват над тях.<br />10:43. Но между вас не е така; а който иска да стане големец между вас, ще ви бъде служител;<br />10:44. и който иска да бъде пръв между вас, ще бъде слуга на всичките.<br />10:45. Защото наистина Човешкият Син не дойде да Му служат, но да служи, и да даде живота Си откуп за мнозина.<br />10:46. Дохождат в Ерихон; и когато излизаше из Ерихон с учениците Си и едно голямо множество, Тимеевият син Вартимей, един сляп просяк, седеше край пътя.<br />10:47. И като чу, че бил Исус Назарянинът, почна да вика, казвайки: Исусе, сине Давидов, смили се за мене!<br />10:48. И мнозина го мъмреха, за да млъкне; но той още повече викаше: Сине Давидов, смили се за мене! Ч9 И тъй, Исус се спря и рече: Повикайте го. Викат слепеца и му казват: Дерзай, стани, вика те.<br />10:50. И той си хвърли дрехата и скокна и дойде при Исуса.<br />10:51. И проговори Исус и му каза: Какво искаш да ти сторя?<br />10:52. Слепецът му рече: Учителю, да прогледам.<br />10:52. А Исус му рече: Иди си, твоята вяра те изцели. И той веднага прогледа, и тръгна подир Него по пътя.<br />

<br />- 11 -<br /><br />
11:1. И когато се приближаваха към Ерусалим, до Витфагия и Витания при Елеонския хълм, изпраща двама от учениците Си и казва им:<br />11:2. Идете в селото, което е насреща ви, и щом влезете в него, ще намерите вързано осле, което никой човек не е още възсядал; отвържете го и го докарайте.<br />11:3. И ако някой ви рече: Защо правите това? Кажете: На Господа трябва; и веднага ще го прати тук.<br />11:4. И тъй, те отидоха и намериха едно осле, вързано до вратата, вън край пътя, и отвързват го.<br />11:5. И някои от стоящите там им казаха: Какво правите та отвързвате ослето?<br />11:6. А те им казаха, както бе заръчал Исус; и оставиха ги.<br />11:7. И докарват ослето при Исуса, и намятат на него дрехите си; и Той го възседна.<br />11:8. И мнозина напостлаха дрехите си по пътя, а други_- клони, като ги сечеха от нивите.<br />11:9. И тия, които вървяха отпред и тия, които идеха изподире, викаха: Осанна! Благословен, Който иде в Господното име!<br />11:10. Благословено градущето царство на баща ни Давида [което иде в Господното име]; осанна във висините!<br />11:11. И влезе Исус в Ерусалим, в храма, и, като разгледа всичко, понеже вече се бе свечерило, отиде във Витания с дванадесетте.<br />11:12. А на сутринта, когато излязоха от Витания, Той огладня.<br />11:13. И като видя отдалеч една разлистила се смоковница, дойде дано би намерил нещо на нея; но като дойде до нея, не намери нищо, само едни листа, защото не беше време за смокини.<br />11:14. И Той проговори, думайки й: Отсега нататък никой да не яде плод от тебе до века. И учениците Му чуха това.<br />11:15. И дойдоха в Ерусалим; Исус като влезе в храма, почна да изпъжда ония, които продаваха, и ония, които купуваха в храма, и прекатури масите на среброменителите и столовете на ония, които продаваха гълъбите.<br />11:16. И не позволяваше да пренесе някой какъвто и да било съд през храма.<br />11:17. И поучаваше, казвайки им: Не е ли писано, "Домът ми ще се нарече молитвен дом за всичките народи"? а вие го направихте разбойнически вертеп".<br />11:18. И главните свещеници и книжниците чуха това; и търсеха начин как да Го погубят, защото се бояха от Него, понеже целият народ се чудеше на учението Му.<br />11:19. А всякога на мръкване Той излизаше вън от града.<br />11:20. И тъй, като минаваха сутринта, видяха смоковницата изсъхнала от корен.<br />11:21. И Петър си спомни и Му каза: Учителю, виж, смоковницата, която ти прокле, изсъхнала.<br />11:22. А Исус в отговор им каза: Имайте вяра в Бога.<br />11:23. Истина ви казвам: Който рече на тая планина: Дигни се и хвърли се в морето, и не се усъмни в сърцето си, но повярва, че онова, което казва, се сбъдва, ще му стане.<br />11:24. Затова ви казвам: Всичко каквото поискате в молитва вярвайте, че сте го получили, и ще ви се сбъдне.<br />11:25. И когато се изправяте на молитва, прощавайте, ако имате нещо против някого, за да прости и Отец ви, Който е на небесата, вашите прегрешения.<br />11:26. [Но ако вие не прощавате, то нито Отец ви, Който е на небесата, ще ви прости съгрешенията].<br />11:27. И дохождат пак в Ерусалим; и когато ходеше в храма, идват при Него главните свещеници, книжниците и старейшините, и Му казват:<br />11:28. С каква власт правиш това? Или кой Ти е дал тая власт да правиш това?<br />11:29. Исус им рече: Ще ви задам и Аз един въпрос; отговорете Ми, и Аз ще ви кажа с каква власт правя това.<br />11:30. Йоановото кръщение от небето ли беше, или от човеците? Отговорете ми.<br />11:31. И те разискваха помежду си, думайки: Ако речем_- От небето, ще каже_- Тогава защо не го повярвахте?<br />11:32. Но ако речем: От човеците,_- бояха се от народа; защото всички искренно считаха Йоана за пророк.<br />11:33. И тъй, в отговор на Исуса казаха: Не знаем. Исус им рече: Нито Аз ви казвам с каква власт правя това.<br />

<br />- 12 -<br /><br />
12:1. И почна да им говори с притчи: Един човек насади лозе, огради го с плет, изкопа лин, и съгради кула, и даде го под наем на земеделците, и отиде в чужбина.<br />12:2. И във времето на плода изпрати един слуга до земеделците да прибере от земеделците от плода на лозето.<br />12:3. А те го хванаха, биха го, и го отпратиха празен.<br />12:4. Пак изпрати до тях друг слуга; и нему счупиха главата, и безсрамно го оскърбиха.<br />12:5. Изпрати и друг, когото убиха; и мнозина други, от които едни биха, а други убиха.<br />12:6. Още един имаше той, един възлюбен син; него изпрати последен до тях, като думаше, Ще почетат сина ми.<br />12:7. А тия земеделци рекоха помежду си: Тоя е наследникът; елате да го убием, и наследството ще бъде наше.<br />12:8. И тъй, хванаха го и го убиха, хвърлиха го вън от лозето.<br />12:9. Какво, прочее, ще стори стопанинът на лозето? Ще дойде и ще погуби тия земеделци, а лозето ще даде на други.<br />12:10. Не сте ли прочели нито това писание:_- "Камъкът, който отхвърлиха зидарите, той стана глава на ъгъла,<br />12:11. от Господа е това, и чудно е в нашите очи?"<br />12:12. И първенците искаха да Го хванат (но се побояха от народа), понеже разбраха, че за тях изрече тая притча. И оставиха Го и си отидоха.<br />12:13. Тогава пращат при Него някои от фарисеите и иродианите за да Го впримчат в говоренето Му.<br />12:14. И те, като дойдоха, казаха Му: Учителю, знаем, че си искрен и не Те е грижа от никого; защото не гледаш на лицето на човеците, но учиш Божия път според истината. Право ли е да даваме данък на Кесаря, или не?<br />12:15. Да даваме ли, или да не даваме? А Той, като разбра лицемерието им, рече им: Защо Ме изпитвате? Донесете ми един пеняз да го видя.<br />12:16. И те Му донесоха. Тогава им казва: Чий е тоя образ и надпис? А те му рекоха: Кесарев.<br />12:17. Исус им рече: Отдавайте Кесаревото на Кесаря, и Божието на Бога. И те много се зачудиха на Него.<br />12:18. След това дохождат при Него садукеи, които казват, че няма възкресение; и питат Го, казвайки:<br />12:19. Учителю, Мойсей ни написа, че ако някому умре брат и остави жена, а чадо не остави, то брат му да вземе жена му и да въздигне потомък на брата си.<br />12:20. Прочее, имаше седем братя; и първият взе жена; и когато умря не остави потомък.<br />12:21. Взе я и вторият, умря, и не остави потомък; също и третият.<br />12:22. И седмината не оставиха потомство. А подир всички умря и жената.<br />12:23. Във възкресението, на кого от тях ще бъде жена? Защото и седмината я имаха за жена.<br />12:24. Исус им рече: Не затова ли се заблуждавате, понеже не знаете писанията, нито Божията сила?<br />12:25. Защото когато възкръснат от мъртвите, нито се женят, нито се омъжват, но са като ангели на небесата.<br />12:26. А за мъртвите, че биват възкресени, не сте ли чели в книгата на Мойсея, на мястото, при къпината, как Бог му говорй, казвайки: "Аз съм Бог Авраамов, Бог Исааков, и Бог Яковов"?<br />12:27. Той не е Бог на мъртвите, а на живите. Вие много се заблуждавате.<br />12:28. А един от книжниците, който дойде и ги чу, когато се препираха, като видя, че им отговори добре, пита Го: Коя заповед е първа от всички?<br />12:29. Исус отговори: Първата е: "Слушай, Израилю; Господ нашият Бог е един Господ;<br />12:30. и да възлюбиш Господа твоя Бог от цялото си сърце, с цялата си душа, с всичкия си ум и с всичката си сила".<br />12:31. А ето втората [подобна на нея] заповед: "Да възлюбиш ближния си като себе си". Друга заповед по-голяма от тия няма.<br />12:32. И книжникът Му рече: Превъзходно, Учителю! Ти право каза, че Бог е един; и няма друг освен Него;<br />12:33. и да Го люби човек от все сърце, с всичкия си разум, и с всичката си сила, и да люби ближния си като себе си, това е много повече от всичките всеизгаряния и жертви.<br />12:34. Исус, като видя, че отговори разумно, рече му: Не си далеч от Божието царство. И никой вече не дръзна да Му задава въпроси.<br />12:35. И когато поучаваше в храма, Исус проговори казвайки: Как думат книжниците, че Христос е Давидов Син?<br />12:36. Сам Давид каза чрез Святия Дух:_- "Рече Господ на Моя Господ: Седи отдясно Ми, докле положа враговете Ти за Твое подножие".<br />12:37. Сам Давид го нарича Господ; тогава как да е негов син? И голямото множество Го слушаше с удоволствие.<br />12:38. И в поучението Си казваше: Пазете се от книжниците, които обичат да ходят пременени, и да приемат поздравите по пазарите,<br />12:39. и първите столове по синагогите, и първите места при угощенията;<br />12:40. тия, които изпояждат домовете на вдовиците, даже когато за показ принасят дълги молитви. Тия ще приемат по-голямо осъждение.<br />12:41. И като седна Исус срещу съкровищницата, гледаше как народът пускаше пари в съкровищницата; и мнозина богаташи пускаха много.<br />12:42. А една бедна вдовица дойде и пусна две лепти, сиреч, един кодрант.<br />12:43. И повика учениците Си и каза им: Истина ви казвам, тая бедна вдовица пусна повече от всичките, които пускат в съкровищницата;<br />12:44. защото те всички пускат от излишъка си, а тя от немотията си пусна всичко що имаше, целия си имот.<br />

<br />- 13 -<br /><br />
13:1. Когато излизаше от храма, един от Неговите ученици Му каза: Учителю, виж, какви камъни и какви здания!<br />13:2. А Исус му рече: Виждаш ли тия големи здания! Няма да остане тук камък на камък, който да не се срине.<br />13:3. И когато седеше на Елеонския хълм срещу храма, Петър и Яков и Йоан и Андрей Го попитаха насаме:<br />13:4. Кажи ни, Кога ще бъде това? И какъв ще бъде знакът, когато всичко това предстои да се изпълни?<br />13:5. А Исус почна да им казва: Пазете се да ви не подмами някой.<br />13:6. Мнозина ще дойдат в Мое име и ще рекат: Аз съм Христос, и ще подмамят мнозина.<br />13:7. А когато чуете за войни и за военни слухове, недейте се смущава; това трябва да стане; но туй не е още свършекът.<br />13:8. Защото народ ще се повдигне против народ, и царство против царство, ще има трусове на разни места, ще има и глад; а тия неща са само начало на страданията.<br />13:9. А вие внимавайте на себе си, защото ще ви предадат на събори, и в синагоги ще ви бият; и пред управители и царе ще застанете заради Мене, за да свидетелствувате на тях.<br />13:10. Обаче, трябва първо да се проповядва благовестието на всичките народи.<br />13:11. А когато ви поведат, за да ви предадат, не се безпокойте предварително какво ще говорите; но каквото ви се даде в оня час, това говорете! Защото не сте вие, които говорите, а Святият Дух.<br />13:12. Брат, брата ще предаде на смърт, и баща чадо; и чада ще се повдигнат против родители и ще ги умъртвят.<br />13:13. И ще бъдете мразени от всички заради Моето име: но който устои до край, той ще бъде спасен.<br />13:14. И когато видите мерзостта, която докарва запустение, [за която говори пророк Даниил], стояща там гдето не подобава, (който чете нека разбира), тогава ония, които с в Юдея, нека бягат по планините;<br />13:15. и който е на къщния покрив да не слиза в къщата си, нито да влиза да вземе нещо от нея;<br />13:16. и който е на нива да не се връща назад да вземе дрехата си.<br />13:17. А горко на непразните и на кърмачките през ония дни!<br />13:18. При това, молете се да не стане това*(Бягането ви.) зиме;<br />13:19. защото през ония дни ще има скръб небивала до сега от началото на създанието, което Бог е създал, нито ще има такава.<br />13:20. И ако Господ не съкратеше ония дни, не би се избавила ни една твар; но заради избраните, които Той избра, съкратил е дните.<br />13:21. Тогава ако ви каже някой: Ето, тук е Христос, или: Ето там! Не вярвайте;<br />13:22. защото ще се появят лъжехристи и лъжепророци, които ще покажат знания и чудеса, за да подмамят, ако е възможно и избраните.<br />13:23. А вие внимавайте; ето, предсказах ви всичко.<br />13:24. Но през ония дни, подир оная скръб, слънцето ще потъмнее, луната няма да даде светлината си,<br />13:25. звездите ще падат от небето, и силите, които са на небето ще се разклатят.<br />13:26. Тогава ще видят Човешкия Син идещ на облаци с голяма сила и слава.<br />13:27. И тогава ще изпрати ангелите, и ще съберат избраните Му от четирите ветрища, от края на земята до края на небето.<br />13:28. А научете притчата от смоковницата: Когато клоните й вече омекнат и развият листа, знаете, че е близо лятото;<br />13:29. също така и вие, когато видите, че става това, да знаете, че Той е близо при вратата.<br />13:30. Истина ви казвам: Това поколение няма да премине, докле не се сбъдне всичко това.<br />13:31. Небето и земята ще преминат, но Моите думи няма да преминат.<br />13:32. А за оня ден или час никой не знае, нито ангелите на небесата, нито Синът, а само Отец.<br />13:33. Внимавайте, бдете, и молете се; защото не знаете кога ще настане времето.<br />13:34. Понеже това ще бъде както кога човек, живущ в чужбина, като остави къщата си, и даде власт на слугите си, всекиму особената му работа, заповяда и на вратаря да бди.<br />13:35. Бдете, прочее, (защото не знаете кога и ще дойде господарят на къщата_- вечерта ли, или в среднощ, или когато пеят петлите, или заранта),<br />13:36. да не би, като дойде неочаквано, да ви намери заспали.<br />13:37. А каквото казвам на вас, на всички го казвам: Бдете.<br />

<br />- 14 -<br /><br />
14:1. А след два дни щеше да бъде пасхата и празника на безквасните хлябове; и главните свещеници и книжници търсеха случай да Го уловят с хитрост и да Го умъртвят.<br />14:2. Защото думаха: Да не стане на празника, за да се не подигне вълнение между народа.<br />14:3. И когато Той беше във Витания, и седеше на трапезата в къщата на Симона прокажения, дойде една жена, която имаше алавастрен съд с миро от чист и скъпоценен нард; и като счупи съда, изля мирото на главата Му.<br />14:4. А имаше някои, които, негодуващи, думаха помежду си: Защо така се прахоса мирото?<br />14:5. защото това миро можеше да се продаде за повече от триста пеняза, и сумата да се раздаде на сиромасите. И роптаеха против нея.<br />14:6. Но Исус рече: Оставете я; защо й досаждате? Тя извърши добро дело на Мене.<br />14:7. Защото сиромасите всякога се намират между вас, и когато щете можете да им сторите добро; но Аз не се намирам всякога между вас.<br />14:8. Тя извърши това, което можеше; предвари да помаже тялото Ми за погребение.<br />14:9. Истина ви казвам: Гдето и да се проповядва благовестието по целия свят, ще се разказва за неин спомен и за това, което тя стори.<br />14:10. Тогава Юда Искариотски, оня, който бе един от дванадесетте, отиде при главните свещеници за да им Го предаде.<br />14:11. Те, като чуха, зарадваха се, и се обещаха да му дадат пари. И той търсеше сгоден случай да Го предаде.<br />14:12. А на първия ден на празника на безквасните хлябове, когато колеха жертви за пасхата, учениците Му казаха: Где искаш да отидем и приготвим за да ядеш пасхата?<br />14:13. И Той изпраща двама от учениците Си и казва им: Идете в града; и ще ви срещне човек, който носи стомна с вода; вървете подир него.<br />14:14. И дето влезе, речете на стопанина тая къща: Учителят казва: Где е приготвената за Мене приемна стая, гдето ще ям пасхата с учениците Си?<br />14:15. И той ще ви посочи една голяма горна стая, постлана и готова; там ни пригответе.<br />14:16. И тъй, учениците излязоха и дойдоха в града; и намериха както им беше казал; и приготвиха пасхата.<br />14:17. И като се свечери, Той дохожда с дванадесетте.<br />14:18. И когато седяха на трапезата и ядяха, Исус рече: Истина ви казвам: Един от вас, които яде с Мене, ще Ме предаде.<br />14:19. Те почнаха да скърбят и да Му казват един по един: Да не съм аз?<br />14:20. А той им рече: Един от дванадесетте е, който топи заедно с Мене в блюдото.<br />14:21. Защото Човешкият Син отива, както е писано за Него; но горко на този човек, чрез когото Човешкият Син се предава! Добре би било за този човек, ако не бе се родил.<br />14:22. И когато ядяха, Исус взе хляб, и като благослови, разчупи, даде им, и рече: Вземете, [яжте]; това е Моето тяло.<br />14:23. Взе и чашата, благослови, и даде им; и те всички пиха от нея.<br />14:24. И рече им: Това е Моята кръв на [новия] завет, която се пролива за мнозина.<br />14:25. Истина ви казвам, че няма вече да пия от плода на лозата до оня ден, когато ще го пия нов в Божието царство.<br />14:26. И като изпяха химн, излязоха на Елеонския хълм.<br />14:27. И Исус им каза: Вие всичките ще се съблазните [в Мене тая нощ]; защото е писано: "Ще поразя пастиря, и овците ще се разпръснат".<br />14:28. А подир възкресението Си ще ви предваря в Галилея.<br />14:29. А Петър Му рече: Ако и всички да се съблазнят, аз, обаче не.<br />14:30. Исус му каза: Истина ти казвам, че днес, тая нощ, преди да пее петелът дваж, ти три пъти ще се отречеш от Мене.<br />14:31. А той твърде разпалено казваше: Ако стане нужда и да умра с Тебе, пак няма да се отрека от Тебе. Същото казаха и другите.<br />14:32. Дохождат на едно място, наречено Гетсимания; и Той каза на учениците Си: Седете тука докле се помоля.<br />14:33. И взе със Себе Си Петра, Якова и Йоана, и захвана да се ужасява и да тъгува.<br />14:34. И казва им: Душата Ми е прескръбна до смърт; постойте тука и бдете.<br />14:35. И като отиде малко напред, падна на земята; и молеше се, ако е възможно, да Го отмине тоя час, казвайки:<br />14:36. Авва, Отче, за Тебе всичко е възможно; отмини Ме с тая чаша; не, обаче, както Аз искам, но както Ти искаш.<br />14:37. И идва, намира ги заспали; и казва на Петра: Симоне, спиш ли? Не можа ли един час да постоиш буден?<br />14:38. Бдете и молете се, за да не паднете в изкушение; духът е бодър, а тялото немощно.<br />14:39. И пак отиде и се помоли, като каза същите думи.<br />14:40. И като дойде пак, намери ги заспали, защото очите им бяха натегнали; и не знаеха що да Му отговорят.<br />14:41. И трети път дохожда и им казва: Още ли спите и почивате? Доста е! Дойде часът! Ето, Човешкият Син се предава в ръцете на грешниците.<br />14:42. Станете да вървим; ето, приближи се оня, който Ме предава.<br />14:43. И веднага, докато Той говореше, дохожда Юда, един от дванадесетте, и с него едно множество с ножове и сопи, изпратени от главните свещеници, книжниците и старейшините.<br />14:44. А оня, който Го предаваше, беше им дал знак, казвайки: Когото целуна, Той е; хванете Го и Го заведете, като Го пазите здраво.<br />14:45. И когато дойде, веднага се приближи до Него и каза: Учителю! И целуваше Го.<br />14:46. И те туриха ръце на Него и Го хванаха.<br />14:47. А един от стоящите там измъкна ножа си и удари слугата на първосвещеника и му отсече ухото.<br />14:48. Исус проговори и рече им: Като срещу разбойник ли сте излезли с ножове и сопи да Ме уловите?<br />14:49. Всеки ден бях при вас и поучавах в храма, и не Ме хванахте; но това стана, за да се сбъднат писанията.<br />14:50. Тогава всички Го оставиха и се разбягаха.<br />14:51. И някой си момък следваше подир Него, обвит с плащаница по голо; и те го хванаха.<br />14:52. А той, като остави плащаницата, избяга гол.<br />14:53. И заведоха Исуса при първосвещеника, при когото се събират и всичките главни свещеници, и старейшините, и книжниците.<br />14:54. А Петър Го беше следвал издалеч до вътре в двора на първосвещеника и седеше заедно със служителите и грееше се на пламъка.<br />14:55. И главните свещеници и целият синедрион търсеха свидетелство против Исуса, за да Го умъртвят, но не намериха.<br />14:56. Защото мнозина лъжесвидетелствуваха против Него, но свидетелствата им не бяха съгласни.<br />14:57. Сетне някои станаха и лъжесвидетелствуваха против Него, като казаха:<br />14:58. Ние Го чухме да казва: Аз ще разруша тоя ръкотворен храм, и за три дни ще съградя друг неръкотворен.<br />14:59. Но и така свидетелствата им не бяха съгласни.<br />14:60. Тогава първосвещеникът се изправи насред и попита Исуса, казвайки: Нищо ли не отговаряш? Какво свидетелствуват тия против Тебе?<br />14:61. А Той мълчеше и не отговори нищо. Първосвещеникът пак Го попита, като Му каза: Ти ли си Христос, Син на Благословения?<br />14:62. А Исус рече: Аз съм; и ще видите Човешкия Син седящ отдясно на силата и идещ с небесните облаци.<br />14:63. Тогава първосвещеникът раздра дрехите си и каза: Каква нужда имаме вече от свидетели?<br />14:64. Чухте богохулството; как ви се вижда? И те всички Го осъдиха, че се изложи на смъртно наказание.<br />14:65. И някои почнаха да Го заплюват, да Му закриват лицето, да Го блъскат и да Му казват: Познай. И служителите, като Го хванаха, удряха Го с плесници.<br />14:66. И когато Петър беше долу на двора, дохожда една от слугините на първосвещеника;<br />14:67. и като видя Петра че се грее, взря се в него и каза: И ти беше с Назарянина, с Исуса.<br />14:68. А той се отрече, казвайки: Нито зная, нито разбирам що говориш. И излезе вън на предверието; и петела изпя.<br />14:69. Но слугинята го видя и пак почна да казва на стоящите там: Тоя е от тях.<br />14:70. А той пак се отрече. След малко, стоящите там пак казаха на Петра: Наистина от тях си, защото си галилеянин, [и говорът ти съответствува].<br />14:71. А той започна да проклина и да се кълне: Не познавам Този човек за Когото говорите.<br />14:72. И на часа петелът изпя втори път. И Петър си спомни думата, която Исус му беше рекъл: Преди да пее петелът дваж, три пъти ще се отречеш от Мене. И като размисли за това, заплака.<br />

<br />- 15 -<br /><br />
15:1. И на сутринта главните свещеници със старейшините и книжниците и целият синедрион, незабавно се съвещаха и като вързаха Исуса, заведоха Го и Го предадоха на Пилата.<br />15:2. И Пилат Го попита: Ти Юдейският цар ли си? А Той му отговори и рече: Ти казваш.<br />15:3. И главните свещеници Го обвиняваха в много неща.<br />15:4. А Пилат пак Го попита, казвайки: Нищо ли не отговаряш? Виж за колко неща Те обвиняват!<br />15:5. Но Исус нищо вече не отговори, така щото Пилат се чудеше.<br />15:6. А на всеки празник той им пущаше по един затворник, когото биха поискали.<br />15:7. А в онова време имаше някой си на име Варава, затворен заедно с ония бунтовници, които във време на бунта бяха извършили убийство.<br />15:8. И народът се изкачи и почна да иска от Пилата да им направи, каквото имаше обичай да прави.<br />15:9. А Пилат в отговор им рече: Искате ли да ви пусна Юдейския цар?<br />15:10. (понеже видя, че главните свещеници от завист бяха Го предали).<br />15:11. Но главните свещеници подбудиха народа да искат по-добре да им пусне Варава.<br />15:12. Пилат пак в отговор им рече: Тогава какво да направя с Този, Когото наричате Юдейски цар?<br />15:13. А те пак изкрещяха: Разпни Го!<br />15:14. А Пилат им каза: Че какво зло е сторил? Но те много закрещяха: Разпни го!<br />15:15. Тогава Пилат, като искаше да угоди на народа, пусна им Варава, а Исуса би и Го предаде на разпятие.<br />15:16. И войниците Го заведоха вътре в двора, тоест, в преторията, и свикаха цялата дружина.<br />15:17. И облякоха Му морава мантия, сплетоха и венец от тръни, та го положиха на главата Му.<br />15:18. и почнаха да Го поздравяват със: Здравей, царю Юдейски!<br />15:19. И удряха Го по главата с тръст, заплюваха Го, и коленичейки, кланяха Му се.<br />15:20. И след като Му се поругаха, съблякоха Му моравата мантия и Го облякоха в Неговите дрехи и Го изведоха вън да Го разпнат.<br />15:21. И накараха да носи кръста Му някой си Симон киринеец, баща на Александра и Руфа, който минаваше на връщане от нива.<br />15:22. И завеждат Исуса на мястото Голгота, което значи лобно място.<br />15:23. И подаваха Му вино смесено със смирна, но Той не прие.<br />15:24. И като Го разпъват, разделят си дрехите Му, и хвърлят жребие за тях, кой какво да вземе.<br />15:25. А беше третият час, когато Го разпнаха.<br />15:26. А надписът на обвинението Му бе написан така: Юдейският Цар.<br />15:27. И с Него разпнаха двама разбойници, един отдясно Му и един отляво Му.<br />15:28. [И се изпълни писанието, което казва: "И с беззаконните се числи"].<br />15:29. И минаващите оттам Го хулеха, като клатеха глави и казваха: Уха! Ти, който разоряваш храма, и за три дни го пак съграждаш,<br />15:30. спаси Себе Си и слез от кръста.<br />15:31. Подобно и главните свещеници с книжниците Го ругаеха помежду си, като казваха: Други е избавил, а пък Себе Си не може да избави!<br />15:32. Христос Израилевият цар, нека слезе сега от кръста, за да видим и да повярваме. И разпнатите с Него Го ругаеха.<br />15:33. А на шестия час, настана тъмнина по цялата земя, трая до деветия час.<br />15:34. И на деветия час Исус извика със силен глас: "Елои, Елои, Лама Савахтани?" което значи: Боже Мой, Боже Мой, защо си Ме оставил?<br />15:35. И някои от стоящите там, като чуха казаха: Ето вика Илия.<br />15:36. И един се завтече, натопи гъба в оцет, надяна я на тръст, и Му даде да пие, като казваше: Оставете! Да видим дали ще дойде Илия да Го снеме.<br />15:37. А Исус, като издаде силен глас, издъхна.<br />15:38. И завесата на храма се раздра на две, отгоре до долу.<br />15:39. А стотникът, който стоеше срещу Него, като видя, че така [извика и] издъхна, рече: Наистина тоя човек беше Син Божи.<br />15:40. Имаше още и жени, които гледаха отдалеч, между които бяха и Мария Магдалина, и Мария майката на малкия Яков и на Иосия, и Саломия;<br />15:41. които, когато беше в Галилея, вървяха подир Исуса и Му служеха; имаше и много други жени, които бяха възлезли с Него в Ерусалим.<br />15:42. И когато вече се свечери, то, понеже беше приготвителен ден, сиреч, срещу събота,<br />15:43. дойде Йосиф от Ариматея, един почтен съветник, който и сам ожидаше Божието царство, и осмели се да влезе при Пилата и да поиска Исусовото тяло.<br />15:44. А Пилат се почуди дали е вече умрял, и, като повика стотника, попита го дали е от дълго време мъртъв.<br />15:45. И като се научи от стотника, отстъпи тялото на Йосифа.<br />15:46. И той купи плащаница, и като го сне, обви го в плащаницата, и положи го в гроб, който бе изсечен в скала, и привали камък върху гробната врата.<br />15:47. А Мария Магдалина и Мария Иосиевата майка гледаха где го полагаха.<br />

<br />- 16 -<br /><br />
16:1. А когато се мина съботата, Мария Магдалина, Мария Якововата майка, и Саломия купиха аромати за да дойдат и го помажат.<br />16:2. И в първия ден на седмицата дохождат на гроба много рано, когато изгрея слънцето.<br />16:3. И думаха помежду си: Кой ще ни отвали камъка от гробната врата?_- защото беше твърде голям.*(Последните четири думи са преместени от края на 4-тия стих.)<br />16:4. А като повдигнаха очи, видяха, че камъкът бе отвален.<br />16:5. И като влязоха в гроба, видяха, че един юноша седеше отдясно, облечен в бяла одежда; и много се зачудиха.<br />16:6. А той им казва: Недейте се учудва; вие търсите Исуса Назарянина, разпнатия. Той възкръсна; няма Го тука; ето мястото гдето Го положиха.<br />16:7. Но идете, кажете на учениците Му и на Петра, че отива преди вас в Галилея; там ще Го видите, както ви каза.<br />16:8. И те излязоха и побягнаха от гроба, понеже трепет и ужас бяха ги обзели; и никому не казаха нищо, защото се бояха.<br />16:9. И като възкръсна рано в първия ден на седмицата, Исус се яви първо на Мария Магдалина, от която бе изгонил седем беса.<br />16:10. Тя отиде и извести на тия, които бяха Го придружавали, и които Го жалееха и плачеха.<br />16:11. Но те, като чуха, че бил жив, и че тя Го видяла, не повярваха.<br />16:12. Подир това се яви в друг образ на двама от тях, когато вървяха, отивайки в село.<br />16:13. И те отидоха и известиха на другите; но нито на тях повярваха.<br />16:14. После се яви на самите единадесет ученика, когато бяха на трапезата, и смъмра ги за неверието и жестокосърдечието им, дето не повярваха на тия, които Го бяха видели възкръснал.<br />16:15. И рече им: Идете по целия свят и проповядвайте благовестието на всяка твар.<br />16:16. Който повярва и се кръсти ще бъде спасен; а който не повярва ще бъде осъден.<br />16:17. И тия знамения ще придружават повярвалите: В Мое име бесове ще изгонват; нови езици ще говорят;<br />16:18. змии ще хващат; а ако изпият нещо смъртоносно, то никак няма да ги повреди; на болни ще възлагат ръце, и те ще оздравяват.<br />16:19. И тъй, след като им говори, Господ Исус се възнесе на небето, и седна отдясно на Бога.<br />16:20. А те излязоха и проповядваха навсякъде, като им съдействуваше Господ, и потвърдяваше словото със знаменията, които го придружаваха. Амин.<br />