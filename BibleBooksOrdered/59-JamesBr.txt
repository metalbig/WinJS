Яков<br /><br />- 1 -<br /><br />1:1. Яков слуга на Бога и на Господа Исуса Христа, до дванадесет пръснати племена, поздрав.<br />1:2. Считайте го за голяма радост, братя мои, когато падате в разни изпитни,<br />1:3. като знаете, че изпитанието на вашата вяра произвежда твърдост.<br />1:4. А твърдостта нека извърши делото си съвършено, за да бъдете съвършени и цели, без никакъв недостатък.<br />1:5. Но ако някому от вас не достига мъдрост, нека иска от Бога, Който дава на всички щедро без да укорява, и ще му се даде.<br />1:6. Но да проси с вяра без да се съмнява ни най-малко; защото, който се съмнява прилича на морски вълни, които се тласкат и блъскат от ветровете.<br />1:7. Такъв човек да не мисли, че ще получи нещо от Господа,<br />1:8. понеже е колеблив и непостоянен във всичките си пътища.<br />1:9. Братът, който е в по-долно състояние, нека се хвали, когато се въздига,<br />1:10. а богатият_- когато се смирява, понеже ще прецъфти като цвета на тревата.<br />1:11. Защото слънцето изгрява с изсушителния вятър, тревата изсъхва, цветът й окапва, и красотата на изгледа й изчезва: така и богатият ще повехне в пътищата си.<br />1:12. Блажен онзи човек, който издържа изпитня; защото като бъде одобрен, ще приеме за венец живота, който Господ е обещал на ония, които Го любят.<br />1:13. Никой, който се изкушава, да не казва: Бог ме изкушава, защото Бог се не изкушава от зло, и Той никого не изкушава.<br />1:14. А който се изкушава, се завлича и подлъгва от собствената си страст;<br />1:15. и тогава страстта зачева и ражда грях, а грехът, като се развие напълно ражда смърт.<br />1:16. Не се заблуждавайте, любезни мои братя;<br />1:17. Всяко дадено добро и всеки съвършен дар е отгоре, и слиза от Отца на светлините, у Когото няма изменение, или сянка от промяна.<br />1:18. От собствената Си воля ни е родил чрез словото на истината, за да бъдем един вид пръв плод на Неговите създания.<br />1:19. Вие знаете това, любезни мои братя. Обаче нека човек бъде бърз да слуша, бавен да говори и бавен да се гневи;<br />1:20. защото човешкия гняв не върши Божията правда.<br />1:21. Затова, като отхвърлите всяка нечистота и преливаща се злоба, приемайте с кротост всаденото слово, което може да спаси душите ви,<br />1:22. Бивайте и изпълнители на словото, а не само слушатели, да лъжете себе си.<br />1:23. Защото ако някой бъде слушател на словото, а не изпълнител, той прилича на човек, който гледа естественото си лице в огледалото;<br />1:24. понеже се огледва, отива си, и завчас забравя какъв бе.<br />1:25. Но който вникне в съвършения закон на свободата и постоянствува, той, като не е забравлив слушател, но деятелен изпълнител, ще бъде блажен в дейността си.<br />1:26. Ако някой счита себе си за благочестив, а не обуздава езика си, но мами сърцето си, неговото благочестие е суетно.<br />1:27. Чисто и непорочно благочестие пред Бога и Отца, ето що е: да пригледва човек сирачетата и вдовиците в неволята им, и да пази себе си неопетнен от света.<br /><br />- 2 -<br /><br />2:1. Братя мои, да не държите вярата на прославения наш Господ Исус Христос с лицеприятие.<br />2:2. Защото, ако влезе в синагогата ви човек с златен пръстен и с хубави дрехи, а влезе и сиромах с оплескани дрехи,<br />2:3. и погледете с почит към оня, който е с хубави дрехи, та речете: Ти седни тука на добро място ; а на сиромаха речете: Ти стой там, или: Седни до подножието ми,<br />2:4. не правите ли различия помежду си, и не ставате ли пристрастни съдии?<br />2:5. Слушайте любезни ми братя: Не избра ли Бог ония, които от сиромаси в светски неща, богати с вяра и наследници на царството, което е обещал на тия, които Го любят?<br />2:6. А вие опозорихте сиромаха. Нали богатите ви угнетяват и сами ви влачат по съдилища?<br />2:7. Нали те хулят почтеното име, с което се именувате?<br />2:8. Обаче, ако изпълнявате царският закон, според писанието: +Да обичаш ближният си като себе си+, добре правите.<br />2:9. Но ако гледате на лице, грях правите, и от закона се осъждате като престъпници.<br />2:10. Защото, който опази целия закон, а сгреши в едно нещо, бива виновен във всичко.<br />2:11. Понеже Оня, Който е рекъл: +Не прелюбодействувай+, рекъл е и: +Не убивай+, тъй че, ако не прелюбодействуваш, а пък убиваш, станал си престъпник на закона.<br />2:12. Така говорете и така постъпвайте като човеци, които ще бъдат осъдени по закона на свободата.<br />2:13. Защото съдът е немилостив към този, който е показал милост. Милостта тържествува над съда.<br />2:14. Каква полза братя мои, че има вяра, а няма дела? Може ли такава вяра да го спаси?<br />2:15. Ако някой брат или някоя сестра са голи и останали без ежедневна храна,<br />2:16. и някой от вас им рече: Идете си с мир, дано бъдете стоплени и нахранени, а не им дадете потребното за тялото, каква полза?<br />2:17. Така и вярата, ако няма дела, сама по себе си е мъртва.<br />2:18. Но ще рече някой: Ти имаш вяра, а пък аз имам дела; ако можеш, покажи ми вярата си без дела, и аз ще ти покажа вярата си от моите дела.<br />2:19. Ти вярваш, че има само един Бог, добре правиш; и бесовете вярват и треперят.<br />2:20. Обаче искаш ли да познаеш, о суетни човече, че вяра без дела е безплодна?<br />2:21. Авраам, нашият отец, не оправда ли се чрез дела като принесе сина си Исаака на жертвеника?<br />2:22. Ти виждаш, че вярата действуваше заедно с делата му, и че от делата се усъвършенствува вярата;<br />2:23. и изпълни се писанието, което казва: +Аврам повярва в Бога; и това му се вмени за правда+ и се нарече Божий приятел.<br />2:24. Виждате, че чрез дела се оправдава човек, а не само чрез вяра.<br />2:25. Така също блудницата Раав не оправда ли се чрез дела, когато прие пратеници и ги изпрати бърже през друг път?<br />2:26. Защото, както тялото отделено от духа е мъртво, така и вярата отделена от дела е мъртва.<br /><br />- 3 -<br /><br />3:1. Братя мои, не ставайте мнозина учители, като знаете, че ще приемем по-тежко осъждане.<br />3:2. Защото всички ние в много неща грешим; а който не греши в говорене, той е съвършен мъж, способен да обуздае и цялото тяло.<br />3:3. Ето, ние туряме юздите в устата на конете, за да ни се покоряват, и обръщаме цялото им тяло.<br />3:4. Ето, и корабите, ако да са толкова големи, и се тласкат от силни ветрове, пак с твърде малко кормило се обръщат на където желае кормчията.<br />3:5. Така и езикът е малка част от тялото, но много се хвали. Ето, съвсем малко огън, колко много вещество запалва!<br />3:6. И езикът, тоя цял свят от нечестие, е огън. Между нашите телесни части езикът е, който заразява цялото тяло и запалва колелото на живота, ни, а сам той се запалва от пъкъла.<br />3:7. Защото всякакъв вид зверове, птици, гадини, и морски животни се укротяват и укротени са били от човечеството;<br />3:8. но езикът никой човек не може да укроти; буйно зло е, пълен е със смъртоносна отрова.<br />3:9. С него благославяме Господа и Отца, и с него кълнем човеците създадени по Божие подобие!<br />3:10. От същите уста излизат благословения и проклятия! Братя мои, не трябва това така да бъде.<br />3:11. Изворът пуща ли от същото отверстие сладка и горчива вода?<br />3:12. Възможно ли е, братя мои смоковницата да роди маслини, или лозата смокини? Така също не може солената вода да дава сладка.<br />3:13. Кой от вас е мъдър и разумен? Нека показва своите дела чрез добрият си живот, с кротостта на мъдростта.<br />3:14. Но ако в сърцето си имате горчива завист и крамолничество, не се хвалете и не лъжете против истината.<br />3:15. Това не е мъдрост, която слиза отгоре, но е земна, животинска, бесовска;<br />3:16. защото, гдето има завист и крамолничество, там има бъркотия и всякакво лошо нещо.<br />3:17. Но мъдростта, която е отгоре, е преди всичко чиста, после миролюбива, кротко умолима, пълна с милост и добри плодове, примирителна, нелицемерна.<br />3:18. А плодът на правдата се сее с мир от миротворците.<br /><br />- 4 -<br /><br />4:1. Отгде произлизат боеве, и отгде крамоли, между вас? Не от там ли, от вашите сласти, които воюват в телесните ви части?<br />4:2. Пожелавате, но нямате; ревнувате и завиждате, но не можете да получите; карате се и се биете; но нямате, защо не просите<br />4:3. Просите и не получавате, защото зле просите, за да иждивявате в сластите си.<br />4:4. Прелюлбодейци! не знаете ли, че приятелството със света е вражда против Бога? И тъй който иска да бъде приятел на света, става враг на Бога.<br />4:5. Или мислите,че без нужда казва писанието, че Бог и до завист ревнува за духа, който е турил да живее в нас?<br />4:6. Но Той дава една голяма благодат; затова казва: "Бог на горделивите се противи, а на смирените дава благодат".<br />4:7. И тъй, покорявай се на Бога, но противете се на дявола, и той ще бяга от вас.<br />4:8. Приближавайте се при Бога, и ще се приближава и Той до вас. Измивайте си ръцете, вие грешни, очиствайте сърцата си, вие колебливи.<br />4:9. Тъжете, ридайте и плачете; смехът ви нека се обърне на плач, и радостта ви в тъга.<br />4:10. Смирявайте се, пред Господа, и Той ще ви възвишава,.<br />4:11. Не се одумвайте един друг, братя; който одумва брата или съди брата си, одумва закона и съди закона; а ако съдиш закона, не си изпълнител на закона, но съдия.<br />4:12. Само един е законодател и съдия, Който може да спаси и да погуби; а ти кой си та съдиш ближния си?<br />4:13. Слушайте сега вие, които казвате: Днес или утре ще отидем в еди-кой-си град, ще преседим там една година, и ще търгуваме и ще спечелим,<br />4:14. когато вие не знаете какво ще бъде утре. Що е животът ви? Защото вие сте пара, която се явява, и после изчезва.<br />4:15. Вместо това, вие тепърва да казвате: Ако ще Господ, ние ще живеем и ще направим това или онова.<br />4:16. Но сега славно ви е да се хвалите. Всяка такава хвалба е зло.<br />4:17. Прочее, ако някой знае да прави добро и не го прави, грях е нему.<br /><br />- 5 -<br /><br />5:1. Дойдете сега, вие богатите, плачете и ридайте поради бедствията, които идат върху вас.<br />5:2. Богатството ви изгни, и дрехите са изядени от молци<br />5:3. Златото ви и среброто ви ръждясаха, и ръждата им ще свидетелствува против вас, и ще пояде месата ви като огън. Вие сте събирали съкровища в последните дни.<br />5:4. Ето, заплатата за работниците, които са жънали нивите ви, от която ги лишихте, вика; и виковете на жетварите влязоха в ушите на Господа на Силите.<br />5:5. Вие живяхте на земята разкошно и разпуснато, угоихте сърцата си като в ден на клане.<br />5:6. Осъдихте, убихте Праведния; и Той не ви се противи.<br />5:7. И тъй, братя, останете твърди, до Господното пришествие. Ето земеделецът очаква скъпоценния плод от земята и търпи за него докле получи и ранния и късния дъжд.<br />5:8. Останете и вие твърди, и укрепете сърцата си, защото Господното пришествие наближи.<br />5:9. Не роптайте един против друг, братя, за да не бъдете осъдени, ето, Съдията стои пред вратите.<br />5:10. Братя, вземайте за пример на злострадание и на твърдост пророците, които говореха за Господното име.<br />5:11. Ето, ублажаваме ония, които са останали твърди. Чули сте за търпението на Йоана, и видели сте сетнината въздадена нему от Господа, че Господ е много жалостив и милостив.<br />5:12. А преди всичко, братя мои, не се кълнете нито в небето, нито в земята, нито в друга някоя клетва, но нека бъде вашето говорене: Да, да, и: Не, не, за да не паднете под осъждане.<br />5:13. Зле ли страда някой от вас? нека се моли. Весел ли е някой? нека пее хваления.<br />5:15. И молитвата, която е с вяра, ще избави страдалеца. Господ ще го привдигне, и, ако е извършил грехове, ще му се простят.<br />5:16. И тъй, изповядайте един на друг греховете си, и молете се един за друг, за да оздравеете. Голяма сила има усърдната молитва на праведния.<br />5:17. Илия беше човек със същото естество като нас; и помоли се усърдно да не вали дъжд, и не вали дъжд на земята три години и шест месеца;<br />5:18. и пак се помоли и небето даде дъжд, и земята произведе плода си.<br />5:19. Братя мои, ако някой от вас заблуди от истината, и един го обърне,<br />5:20. нека знае, че който е обърнал грешния от заблудения му път ще спаси душа от смърт и ще покрие много грехове.<br /><br />