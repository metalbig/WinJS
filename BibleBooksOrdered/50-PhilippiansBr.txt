- Филипяни -<br />
<br />
<br />- 1 -<br /><br />
1:1. Павел и Тимотей, слуги Исус Христови, до всичките в Исуса Христа светии, които са в Филипи, заедно с епископите и дяконите:<br />1:2. Благодат и мир да бъде на Вас от Бога, нашия Отец и от Господа Исуса Христа.<br />1:3. Благодаря на моя Бог всеки път, когато си спомням за вас,<br />1:4. винаги във всяка моя молитва, като се моля за всички вас с радост,<br />1:5. за вашето участие в делото на благовестието, от първия ден дори до сега;<br />1:6. като съм уверен именно в това, че оня, който е почнал доброто дело във вас, ще го усъвършенствува до деня на Исуса Христа.<br />1:7. И право е да мисля това за всички вас, понеже ви имам на сърце, тъй като вие всички сте съучастници с мене в благодатта, както в оковите ми, тъй и за защитата и в утвърждението на благовестието.<br />1:8. Защото Бог ми е свидетел как милея за всички ви с милосърдие Исус Христово.<br />1:9. И затова се моля, щото любовта ви да бъде все повече и повече изобилно просветена и всячески проницателна,<br />1:10. за да изпитате нещата, които се различават, та да бъдете искрени и незлобни до деня на Христа,<br />1:11. изпълнени с плодовете на правдата, които са чрез Исуса Христа, за слава и хвала на Бога.<br />1:12. А желая да знаете, братя, че това, което ме сполетя, спомогна повече за преуспяване на благовестието,<br />1:13. до толкоз, щото стана известно на цялата претория и на всички други, че съм в окови за Христа;<br />1:14. и повечето от братята на Господа, одързостени от успеха в оковите ми, станаха по-смели да говорят Божието слово без страх.<br />1:15. Някои наистина проповядват Христа дори от завист и от препирлив дух, а някоъ и от добра воля.<br />1:16. Едните правят това от любов, като знаят, че съм изпратен да защищавам благовестието;<br />1:17. а другите възвестяват Христа от партизанство, не искрено като мислят да ми турят тяга в оковите ми.<br />1:18. Тогава що? Само туй, че по всякакъв начин, било присторено или истинно, Христос се проповядва; и затова аз се радвам, и ще се радвам.<br />1:19. Защото зная, че това ще излезе за моето спасение чрез вашата молитва и даването на мене Духа Исус Христов,<br />1:20. според усърдното ми очакване и надежда, че няма в нищо да се посрамя, но, че, както всякога, така и сега ще възвелича Христа в тялото си с пълно дръзновение, било чрез живот, или чрез смърт.<br />1:21. Защото за мене да живея е Христос, а да умра, придобивка.<br />1:22. Но ако живея в тялото, това значи плод от делото ми; и така що да избера не зная,<br />1:23. но съм на тясно между двете, понеже имам желание да отида и да бъда с Христа, защото, това би било много по-добре;<br />1:24. но да остана в тялото е по-нужно за вас.<br />1:25. И като имам тая увереност, зная, че ще остана и ще пребъда с всички вас за вашето преуспяване и радост във вярата;<br />1:26. тъй щото, чрез моето завръщане между вас, да можете поради мене много да се хвалите в Исуса Христа.<br />1:27. Само се обхождайте достойно на Христовото благовестие, тъй щото, било че дойда и ви видя, или че не съм при вас, да чуя за вас, че стоите твърдо в един дух и се подвизавате единодушно във вярата на благовестието,<br />1:28. и че в нищо не се плашите от противниците; което е и доказателство за тяхната погибел, а на вас за спасение, и то от Бога;<br />1:29. защото, относно Христа, вам е дадено не само да вярвате в Него, но и да страдате за Него;<br />1:30. като имате същата борба, каквато сте видели, че аз имам, и сега чувате, че съм имал.<br />

<br />- 2 -<br /><br />
2:1. И тъй, ако има някоя утеха в Христа, или някоя разтуха от любов, или някое милосърдие и състрадание,<br />2:2. направете радостта ми пълна, като мислите все едно, като имате еднаква любов и бъдете единодушни и единомислени.<br />2:3. Не правете нищо от партизанство или от щеславие, но със смиреномъдрие нека всеки счита другия по-горен от себе си.<br />2:4. Не гледайте всеки само за своето, но всеки и за чуждото.<br />2:5. Имайте в себе си същия дух, който беше и в Христа Исуса;<br />2:6. Който, както беше в Божия образ, пак не счете, че трябва твърдо да държи равенството с Бога,<br />2:7. но се отказва всичко, като взе на Себе Си образ на слуга и стана подобен на човеците;<br />2:8. и, като се намери в човешки образ, смири Себе Си и стана послушен до смърт, даже смърт на кръст.<br />2:9. Затова и Бог Го превъзвиши и Му подари името, което е над всяко друго име;<br />2:10. така щото в Исусовото име да се поклони всяко коляно от небесните и земните и подземните същества,<br />2:11. и всеки език да изповяда, че Исус Христос е Господ, за слава на Бога Отца.<br />2:12. Затова, възлюбени мои, както сте били винаги послушни, не само както при мое присъствие, но сега много повече при моето отсъствие, изработвайте спасението си със страх и трепет;<br />2:13. Защото Бог е, Който според благоволението Си действува във вас и да желаете това и да го изработвате.<br />2:14. Вършете всичко без роптане и без препиране,<br />2:15. за да бъдете безукорни и незлобиви, непорочни Божии чада всред опако и извратено поколение, между които блестите като светила на света,<br />2:16. като явявате словото на живота; за да имам с какво да се хваля в деня на Христа, че не съм тичал напразно, нито съм се трудил напразно.<br />2:17. Но макар че се принасям аз като възлияние върху жертвата и служението на вашата вяра, радвам се и с всички вас се радвам.<br />2:18. Подобно се радвайте и вие и с мене заедно се радвайте.<br />2:19. А надявам се на Господа Исуса да ви изпратя скоро Тимотея, та и аз да се утеша, като узная вашето състояние.<br />2:20. Защото нямам никой друг на еднакъв дух с мене, който да се погрижи искрено за вас.<br />2:21. Понеже всички търсят своето си, а не онова, което е Исус Христово.<br />2:22. А вие знаете неговата изпитана вярност, че той е служител с мене в делото на благовестието, както чадо слугува на баща си.<br />2:23. Него, прочее, се надявам да изпратя, щом разбера, как ще стане с мене;<br />2:24. а уверен съм в Господа, че и сам скоро ще дойда.<br />2:25. Счетох, обаче за нужно да ви изпратя брата Епафродита, моя съработник и сподвижник, изпратен от вас да ми послужи в нуждите;<br />2:26. понеже милееше за всички ви, и тъжеше, защото бяхте чули че бил болен.<br />2:27. И наистина той боледува близу до смърт; но Бог му показа милост, и не само на него, но и на мене, за да нямам скръб върху скръб.<br />2:28. Затова и по-скоро го изпратих, та да го видите, да се зарадвате пак, и аз да бъда по-малко скръбен;<br />2:29. Прочее, приемете го в Господа с пълна радост; и имайте такива на почит,<br />2:30. понеже заради Христовото дело той дойде близу до смърт, като изложи живота си на опасност, за да допълни липсата на вашите услуги към мене.<br />

<br />- 3 -<br /><br />
3:1. Впрочем, братя мои, радвайте се в Господа. За мене не е досадно да ви пиша все същото, а за вас е безопасно.<br />3:2. Пазете се от злите работници, пазете се от поборниците на обрязването *(Гръцки: От връзването: презрителен израз);<br />3:3. защото ние сме обрязаните, които с Божия Дух се кланяме, и се хвалим с Хрита Исуса, и не уповаваме на плътта.<br />3:4. При все че аз мога и на плътта да уповавам. Ако някой друг мисли, че може да уповава на плътта, то аз повече,<br />3:5. бидейки обрязан в осмия ден, от Израиловия род, от Вениаминовото племе, евреин от евреин, досежно закона фарисей,<br />3:6. по ревност гонител на църквата, по правдата, която е от закона, непорочен.<br />3:7. Но това, което беше за мене придобивка, като загуба го счетох за Христа.<br />3:8. А още всичко считам като загуба заради това превъзходно нещо - познаването на моя Господ Христос Исус, за Когото изгубих всичко и считам всичко за измет, само Христа за придобия,<br />3:9. и да се намеря в Него, без да имам за своя правда оная, която е от закона, но оная, която е чрез вяра в Христа, то ест, правдата, която е от Бога въз основа на вяра,<br />3:10. за да позная Него, силата на Неговото възкресение, и обещанието в Неговите страдания, ставайки съобразуван със смъртта Му,<br />3:11. дано всякак достигна възкресението на мъртвите<br />3:12. Не че съм сполучил вече, или че съм станал вече съвършен; но гоня изподир, дано уловя, понеже и аз бидох уловен от Христа Исуса.<br />3:13. Братя, аз не считам, че съм уловил, но едно правя, - като забравям задното и се простирам към предното,<br />3:14. пускам се към прицелната точка за наградата на горното от Бога признание в Хриса Исуса<br />3:15. И тъй, ние, които сме зрели, нека мислим така; и ако мислите вие нещо другояче, Бог ще ви открие в него.<br />3:16. Само нека [имаме за правило да] живее според това, в което сме достигнали [същото да мъдруваме].<br />3:17. Братя, бъдете всички подражатели на мене и внимавайте на тия, които се обхождат така, както имаме пример в нас.<br />3:18. Защото мнозина, за които много пъти съм ви казвал, а сега и с плач ви казвам се обхождат като врагове на Христовия кръст;<br />3:19. чиято сетнина е погибел, чиито бог е коремът, и чието хвалене е в това, което е срамотно, които дават ума си на земните неща.<br />3:20. Защото нашето гражданство е на небесата, отгдето и очакваме Спасител, Господа Исуса Христа,<br />3:21. Който ще преобрази нашето унищожено тяло, за да стане съобразно с Неговото славно тяло, по упражнение на силата Си да покори и всичко на Седе Си.<br />

<br />- 4 -<br /><br />
4:1. Затова, възлюбени и многожелани мои братя, моя радост и мой венец, стойте така твърдо в Господа, възлюбени мои.<br />4:2. Моля Еводия, моля и Синтихия, да бъдат единомислени в Господа.<br />4:3. Да! и тебе умолявам, искрени ми сътруднико, помагай на тия жени, защото се трудеха за делото на благовестието заедно с мене, и с Климента, и от другите ми съработници, чиито имена са в книгата на живота.<br />4:4. Радвайте се всякога в Господа; пак ще кажа: Радвайте се.<br />4:5. Вашата кротост да бъде позната на всичките човеци; Господ е близу.<br />4:6. Не се безпокойте за нищо; но във всяко нещо, с молитва и молба изказвайте прошенията си на Бога с благодарение;<br />4:7. и Божият мир, който никой ум не може да схване, ще пази сърцата ви и мислите ви в Христа Исуса.<br />4:8. Най-после, братя, всичко, що е истина, що е честно, що е праведно, що е любезно, що е благодатно, - ако има нещо добродетелно, и ако има нещо похвално, - това зачитайте.<br />4:9. Това, което сте и научили, и приели, и чули, и видели в мене, него вършете; и Бога на мира ще бъде с вас.<br />4:10. Аз много се радвам в Господа, че сега най-после направихте да процъвти наново вашата грижа за мене; за което наистина сте се грижили, ала не сте имали благовремие.<br />4:11. Не казвам това поради оскъдност; защото се научих да съм доволен в каквото състояние и да се намеря.<br />4:12. Зная и в оскъдност да живея, зная и в изобилие да живея; във всяко нещо и във всички обстоятелства съм научил тайната и да съм сит, и да съм гладен, и да съм в изобилие, и да съм в оскъдност.<br />4:13. За всичко имам сила чрез Онзи, Който ме подкрепява.<br />4:14. Но сторихте добро, като заехте участие в скръбтта ми.<br />4:15. А и вие, филипяни, знаете, че когато излязох от Македония и почнах делото на благовестието, ни една църква, освен едни вие, не влезе във връзка с мене за даване и вземане;<br />4:16. защото и в Солун един два пъти ми пращаха за нуждата ми.<br />4:17. Не че искам подаръка, но искам плода, който се умножава за ваша сметка.<br />4:18. Но получих всичко, и имам изобилно; наситих се като получих от Епафродита изпратеното от вас, благоуханна миризма, жертва приятна, благоугодна на Бога.<br />4:19. А моят Бог ще снабди всяка ваша нужда според Своето богатство в слава на Христа Исуса.<br />4:20. А на нашия Бог и Отец да бъде слава во вечни векове. Амин.<br />4:21. Поздравете всеки светия в Христа Исуса. Поздравяват ви братята, които са с мене.<br />4:22. Поздравяват ви всичките светии, а особено тия, които са от Кесаровия дом.<br />4:23. Благодатта на Господа Исуса Христа да бъде с духа ви. [Амин].<br />