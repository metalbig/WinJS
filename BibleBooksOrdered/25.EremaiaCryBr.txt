<br />- Плачът на Еремия -<br />
<br />
<br />- 1 -<br /><br />
1:1. Как седи усамотен градът, който е бил многолюден! Стана като вдовица великата между народите столица! Оная, която беше княгиня между областите, стана поданица!<br />1:2. Непрестанно плаче нощем, и сълзите й са по бузите й; Между всичките й любовници няма кой да я утешава; Всичките й приятели й изневериха; станаха й неприятели.<br />1:3. Юда отиде в плен от притеснение и тежко робуване; Живее между езичниците, не намира покой; Всичките му гонители стигнаха го всред теснините му.<br />1:4. Тъжат сионските пътници, защото никой не иде на определените празници; Всичките му порти са пусти; свещениците му въздишат; Девиците му са наскърбени; и сам той е в горест.<br />1:5. Противниците му взеха връх; неприятелите му благоденствуват; Защото Господ го наскърби поради многото му беззакония; Младенците му отидоха в плен пред противника.<br />1:6. И изгуби се от Сионовата дъщеря всичкото й великолепие; Първенците й станаха като елени, които не намират пасбище, И отиват безсилни пред гонещия ги.<br />1:7. В дните на скръбта си и на скитанията си Ерусалим си спомни Всичките желателни неща, които имаше от древни времена, Сега, когато са паднали людете му в ръката на противника, и никой не му помага; Противниците го видяха, засмяха се поради опустошението му.<br />1:8. Тежко съгреши Ерусалимската дъщеря, Затова се отмахна като нечисто нещо; Всички, които бяха я почитали, презряха я, защото видяха голотата й; А тя въздиша и обръща гърба си.<br />1:9. Нечистотата й беше в полите й; не бе помислила за сетнината си! Затова, чудно се е смирила; няма кой да я утешава; Виж, Господи, скръбта ми, вика тя, защото неприятелят се възвеличи!<br />1:10. Противникът е прострял ръката си върху всичките й желателни неща; Защото тя видя, че в светилището й влязоха езичниците, За които си заповядал да не влизат в Твоето събрание.<br />1:11. Всичките й люде въздишат и искат хляб; Дадоха желателните си неща за храна, за да се възобнови животът им; Виж, Господи и погледни; защото станах унижена.<br />1:12. Немарите ли, всички вие, които заминавате по пътя? Погледнете и вижте, има ли страдание като страданието, което падна на мене, Когото Господ оскърби в деня на пламенния Си гняв.<br />1:13. От свише Той прати огън в костите ми, който ги облада; Простря примка за нозете ми; върна ме назад; Направи ме пуста и слаба цял ден.<br />1:14. Нечестията ми бидоха стегнати върху мене като хомот от ръката Му; Те се сплетоха, стигнаха до врата ми; Той направи да намалее силата ми; Господ ме предаде в ръцете на ония, срещу които не мога да стоя.<br />1:15. Господ презря всичките силни мъже всред мене; Свика против мене събор, за да смаже младежите ми; Господ стъпка като в лин девицата, Юдовата дъщеря.<br />1:16. Затова аз плача; окото ми, окото ми излива вода, Защото се отдалечи от мене утешителят, който би възобновил живота ми; Чадата ми погинаха, защото надделя неприятелят.<br />1:17. Сион простира ръцете си, но няма кой да го утеши; Господ заповяда за Якова, щото окръжаващите го да му станат противници; Ерусалим стана между тях като нечисто нещо.<br />1:18. Праведен е Господ, защото въстанах против заповедите Му; Слушайте, моля, всички племена, и вижте скръбта ми; Девиците ми и младежите ми отидоха в плен.<br />1:19. Повиках любовниците си, но те ме излъгаха; Свещениците ми и старейшините ми издъхнаха в града, Когато си търсеха храна, за да се възобнови животът им.<br />1:20. Виж, Господи, защото съм в утеснение; червата ми се смущават; Сърцето ми от дън се свива, защото зле се разбунтувах против тебе; Навън обезчади нож; у дома като че ли смърт владее.<br />1:21. Чуха, че съм въздишала; няма кой да ме утеши; Всичките ми неприятели чуха за злощастието ми, и се радваха, че си сторил това; Обаче, Ти ще докараш възгласения от Тебе ден, когато и те ще станат като мене.<br />1:22. Нека дойде пред Тебе всичкото им нечестие; И стори на тях както стори на мене поради всичките ми престъпления; Защото много са въздишките ми, и сърцето ми чезне.<br />

<br />- 2 -<br /><br />
2:1. Как покри Господ с облак Сионовата дъщеря в гнева Си, Хвърли от небето долу на земята великолепието на Израиля, И в деня на гнева Си не си спомни за подножието Си!<br />2:2. Господ изтреби всичките Яковови жилища, и не пожали; Събори в гнева Си укрепленията на Юдовата дъщеря; събори ги до земята; Оскверни царството и първенците му.<br />2:3. В разпаления Си гняв строши всеки Израилев рог; Оттегли десницата Си от да е срещу неприятеля; И като пламенен огън, който пояжда всичко наоколо, изгори Якова.<br />2:4. Запъна лъка Си като враг; усили десницата Си като противник; И изби всичко приятно на окото; Върху шатъра на Сионовата дъщеря изля яростта Си като огън.<br />2:5. Господ стана като неприятел; изтреби Израиля; Изтреби всичките му палати; съсипа крепостите му; И увеличи на Юдовата дъщеря плача и риданието.<br />2:6. Той усилено събори шатъра му като колиба в градина; съсипа мястото на събранието му; Господ направи да се забрави в Сион определен празник и събота, И в пламенния Си гняв отхвърли цар и свещеник.<br />2:7. Господ отхвърли олтара Си, погнуси се от светилището Си; Предаде стените на сионските палати в ръката на неприятелите, Които подигнаха шум в дома Господен като в празничен ден.<br />2:8. Господ намисли да съсипе стената на сионовата дъщеря; Опна връвта; не оттегли ръката Си от да изтреби; И направи да жалее предстението и стената; те изнемогнаха заедно.<br />2:9. Портите й затънаха в земята; Той сломи и строши лостовете й; Царят й и първенците й са между езичниците, дето законът го няма; И пророците й не получават видение от Господа.<br />2:10. Старейшините на сионовата дъщеря седят наземи и мълчат; Хвърлиха пръст на главите си; препасаха се във вретища; Ерусалимските девици навеждат главите си до земята.<br />2:11. Очите ми изнемощяха от сълзи; червата ми се смущават; Дробът ми се изсипа на земята поради разрушението на дъщерята на людете ми, Понеже младенците и бозайничетата примират по улиците на града.<br />2:12. Думат на майките си: Где има жито и вино? Когато примират като смъртно ранени по градските улици, Когато предават дух в пазухата на майките си.<br />2:13. Какво да ти заявя? Какво сравнение да ти представя, ерусалимска дъщерьо? Кому да те оприлича, за да те утеша, девице сионова дъщерьо! Защото разорението ти е голямо като морето; кой може да те изцели?<br />2:14. Пророците ти видяха за тебе суетни и глупави видения, И не откриха беззаконието ти, за да те върнат от плен, Но видяха за тебе лъжливо наложени и прелъстителни пророчества.<br />2:15. Всички, които заминават в пътя, изпляскват с ръце против тебе, Подсвиркват, и кимват с главите си поради ерусалимската дъщеря, и казват: Това ли е градът, който наричаха Съвършенство на Красотата, и, Града, за който цял свят се радва?<br />2:16. Всичките ти неприятели широко отвориха против тебе устата си; Подсвиркват, скърцат със зъбите си, и казват: Погълнахме я; Наистина това е денят, който очаквахме; намерихме го, видяхме го.<br />2:17. Господ извърши онова, което беше намислил; изпълни словото, което беше изрекъл от древни дни; Разори без да пожали, развесели над тебе неприятеля, Възвиси рога на противниците ти.<br />2:18. Сърцето им извика към Господа, като казва: Стено на сионовата дъщеря, проливай, като поток, сълзи денем и нощем; Не си давай почивка; за да не изсъхва зеницата на окото ти.<br />2:19. Стани, извикай нощем при първото поставяне на стражите; Излей сърцето си като вода пред лицето на Господа; Издигни към Него ръцете си за живота на младенците си, Които примират от глад край всичките улици.<br />2:20. Виж, Господи, гледай на кого си направил това! Да ядат ли жените рожбата си, младенците на обятията си? Да бъдат ли убити в светилището Господно свещеник и пророк?<br />2:21. Дете и старец лежат на земята по пътищата; Девиците ми и младежите ми паднаха от нож; Избил си ги в деня на гнева Си; изклал си без да пожалиш.<br />2:22. Призвал си отвред ужасителите ми като в ден на определен празник; И никой не се отърва нито остана в деня на гнева Господен; Ония, които съм носила в обятия и отхранила, неприятелят ми ги довърши.<br />

<br />- 3 -<br /><br />
3:1. Аз съм човек, който видях скръб от тоягата на Неговия гняв.<br />3:2. Той ме е водил и завел в тъмнина, а не във виделина.<br />3:3. Навярно против мене обръща повторно ръката Си всеки ден.<br />3:4. Застари месата ми и кожата ми; строши костите ми.<br />3:5. Издигна против мене укрепления; и окръжи ме с горест и труд.<br />3:6. Тури ме да седна в тъмнина като отдавна умрелите.<br />3:7. Обгради ме, та да не мога да изляза; отегчи веригите ми.<br />3:8. Още и когато викам и ридая, Той отблъсва молитвата ми.<br />3:9. Огради с дялани камъни пътищата ми; изкриви пътеките ми.<br />3:10. Стана ми като мечка в засада, като лъв в скришни места.<br />3:11. Отби настрана пътищата ми, и ме разкъса; направи ме пуст.<br />3:12. Запъна лъка Си, и ме постави като прицел на стрела.<br />3:13. Заби в бъбреците ми стрелите на тула Си.<br />3:14. Станах за присмех на всичките си люде, и за песен на тях цял ден.<br />3:15. Насити ме с горчивини, опи ме с пелин.<br />3:16. При това, счупи зъбите ми с камъчета; покри ме с пепел.<br />3:17. Отблъснал си душата ми далеч от мира; забравих благоденствието.<br />3:18. И рекох: Погина увереността ми и надеждата ми като отдалечена от Господа.<br />3:19. Помни скръбта ми и изпъждането ми, пелина и жлъчката.<br />3:20. Душата ми, като ги помни непрестанно, се е дълбоко смирила.<br />3:21. Обаче това си наумявам, поради което имам и надежда;<br />3:22. Че по милост Господна ние не се довършихме, понеже не чезнат щедростите Му.<br />3:23. Те се подновяват всяка заран; голяма е Твоята вярност.<br />3:24. Господ е дял мой, казва душата ми; Затова, ще се надявам на Него.<br />3:25. Благ е Господ към ония, които го чакат, към душата, която го търси.<br />3:26. Добро е да се надява някой и тихо да очаква спасението то Господа.<br />3:27. Добро е за човека да носи хомот в младостта си.<br />3:28. Нека седи насаме и мълчи, когато Господ му го наложи.<br />3:29. Нека тури устата си в пръстта негли има още надежда.<br />3:30. Нека подаде бузата си на онзи, който го бие; нека се насити с укор.<br />3:31. Защото Господ не отхвърля до века.<br />3:32. Понеже, ако и да наскърби, Той пак ще и да се съжали според многото Си милости.<br />3:33. Защото не оскърбява нито огорчава от сърце човешките чада.<br />3:34. Да се тъпчат под нозе всичките затворници на света,<br />3:35. Да се извраща съда на човека пред лицето на Всевишния,<br />3:36. Да се онеправдава човека в делото му, - Господ не одобрява това.<br />3:37. Кой ще е онзи, който казва нещо, и то става, без да го е заповядал Господ?<br />3:38. Из устата на Всевишния не излизат ли и злото и доброто?<br />3:39. Защо би пороптал жив човек, всеки за наказанието на греховете си?<br />3:40. Нека издирим и изпитаме пътищата си, и нека се върнем при Господа.<br />3:41. Нека издигнем сърцата си и ръцете си към Бога, който е на небесата, и нека речем:<br />3:42. Съгрешихме и отстъпихме; Ти не си ни простил.<br />3:43. Покрил си се с гняв и гонил си ни, убил си без да пощадиш.<br />3:44. Покрил си се с облак, за да не премине молитвата ни.<br />3:45. Направил си ни като помия и смет всред племената.<br />3:46. Всичките ни неприятели отвориха широко устата си против нас.<br />3:47. Страх и пропастта ни налетяха, запустение и разорение.<br />3:48. Водни потоци излива окото ми поради разорението на дъщерята на людете ми.<br />3:49. Окото ми пролива сълзи и не престава, защото няма отрада.<br />3:50. Докато не се наведе Господ и не погледне от небесата.<br />3:51. Окото ми прави душата ми да ме боли поради всичките дъщери на града ми.<br />3:52. Ония, които ми са неприятели без причина, ме гонят непрестанно като птиче.<br />3:53. Отнеха живота ми в тъмницата, и хвърлиха камък върху мене.<br />3:54. Води стигнаха над главата ми; рекох: Свърших се.<br />3:55. Призовах името Ти, Господи, от най-дълбоката тъмница.<br />3:56. Ти чу гласа ми; не затваряй ухото Си за въздишането ми, за вопъла ми;<br />3:57. Приближил си се в деня, когато Те призовах; рекъл си: Не бой се.<br />3:58. Застъпил си се Господи, за делото на душата ми; изкупил си живота ми.<br />3:59. Видял си, Господи, онеправданието ми; отсъди делото ми.<br />3:60. Видял си всичките им отмъщения и всичките им замисли против мене.<br />3:61. Ти си чул, Господи, укоряването им и всичките им замисли против мене,<br />3:62. Думите на ония, които се подигат против мене, и кроежите им против мене цял ден.<br />3:63. Виж, кога седят и кога стават аз им съм песен.<br />3:64. Ще им въздадеш, Господи, въздаяние според делата на ръцете им;<br />3:65. Ще им дадеш, като клетвата Си върху тях, окаменено сърце;<br />3:66. Ще ги прогониш с гняв, и ще ги изтребиш изпод небесата Господни.<br />

<br />- 4 -<br /><br />
4:1. Как почерня златото! Измени се най-чистото злато! Камъните на светилището са пръснати край всичките улици,<br />4:2. Драгоценните синове на Сион, равноценни с чисто злато, Как се считат за глинени съдове, дело на грънчарска ръка!<br />4:3. Даже чакалите подават съсци и кърмят малките си; А дъщерята на людете ми се ожесточи като камилоптиците в пустинята;<br />4:4. Защото езикът на бозайничето се залепя на небцето му от жажда; Децата искат хляб, но няма кой да им отчупи.<br />4:5. Ония, които ядяха отбрани ястия, лежат небрежни в улиците; Възпитаните в мораво прегръщат бунището.<br />4:6. Защото наказанието за беззаконието на дъщерята на людете ми стана по-голямо от наказанието за греха на Содом, Който биде съсипан в един миг, без да са го барали човешки ръце.<br />4:7. Благородните й бяха по-чисти от сняг, по-бели от мляко, Снагата им по-червена от рубини, блестяха като сапфир;<br />4:8. А сега лицето им е по-черно от сажди; не се познават по улиците! Кожата им залепна за костите им, изсъхна, стана като дърво.<br />4:9. По-щастливи бяха убитите от меч, нежели умъртвените от глад; Защото тия чезнат, прободени, от липса на полските произведения.<br />4:10. Ръцете на милозливите жени свариха чадата им; Те им станаха храна при разорението на дъщерята на людете ми,<br />4:11. Господ извърши възнамереното от Него в яростта Му, изля пламенния Си гняв, Запали огън в Сион, който изпояде основите му.<br />4:12. Земните царе не вярваха, нито живущите по целия свят, Че щеше да влезе противник и неприятел в ерусалимските порти.<br />4:13. А това стана поради греховете на пророците му и поради беззаконията на свещениците му, Които проливаха кръвта на праведните всред него.<br />4:14. Те се скитаха като слепи по улиците, оскверниха се с кръв, Тъй щото човеците не можаха да се допират до дрехите им.<br />4:15. Отстъпете, вие нечисти, викаха към тях; отстъпете, отстъпете, не се допирайте до нас; А когато те бягаха и се скитаха, говореше се между народите: Няма да пришелствуват вече с нас.<br />4:16. Гневът на Господа ги разпръсна; Той не ще вече да гледа на тях; Свещеническо лице не почетоха, за старци не се смилиха.<br />4:17. И до сега очите ни се изнуряват от чакане суетната за нас помощ; Ожидахме народ, който не можеше да спасява.<br />4:18. Причакват стъпките ни, така че да не можем да ходим по улиците си; Приближи се краят ни; дните ни се изпълниха; да! краят ни дойде.<br />4:19. Ония, които ни гонеха, станаха по-леки от небесните орли; Гониха ни по планините, причакваха ни в пустинята.<br />4:20. Помазаникът Господен, дишането на ноздрите ни, Тоя, под чиято сянка казвахме, че ще живеем между народите, се хвана в техните ями.<br />4:21. Радвай се и весели се, дъщерьо едомска, която живееш в земята Уз! Обаче и до тебе ще дойде чашата; ще се опиеш, и ще се заголиш.<br />4:22. Свърши се наказанието за беззаконието ти, дъщерьо Сионова; Той няма вече да те закара в плен; Но ще накаже твоето беззаконие, дъщерьо едомска, ще открие съгрешенията ти.<br />

<br />- 5 -<br /><br />
5:1. Спомни си, Господи, какво ни стана; Погледни и виж как ни укоряват.<br />5:2. Наследството ни мина на чужденци, Къщите ни на странни.<br />5:3. Останахме сирачета без баща; Майките ни са като вдовици.<br />5:4. Водата си пихме със сребро, Дървата ни идат с пари.<br />5:5. Нашите гонители са на вратовете ни; Трудим се, и почивка нямаме.<br />5:6. Простряхме ръка към египтяните И към асирийците, за да се наситим с хляб.<br />5:7. Бащите ни съгрешиха, и няма ги; И ние носим техните беззакония.<br />5:8. Слуги господаруват над нас, И няма кой да ни избави от ръката им.<br />5:9. Добиваме хляба си с опасност за живота си Поради меча, който ограбва в пустинята.<br />5:10. Кожата ни почервеня като пещ Поради върлуването на глада.<br />5:11. Изнасилваха жените в Сион, Девиците в Юдовите градове.<br />5:12. Чрез техните ръце биваха обесени първенците, Старейшините не се почитаха.<br />5:13. Младежите носеха воденични камъни, И децата падаха под товара на дървата.<br />5:14. Старейшините не седят вече на портите; Младежите изоставиха песните си.<br />5:15. Престана радостта на сърцето ни; Хорото ни се обърна на жалеене.<br />5:16. Венецът падна от главата ни; Горко ни! защото сме съгрешили.<br />5:17. Затова чезне сърцето ни. Затова причерня на очите ни.<br />5:18. Поради запустяването на Сионския хълм Лисиците ходят по него.<br />5:19. Ти, Господи, седиш като Цар до века; Престолът Ти е из род в род.<br />5:20. Защо ни забравяш за винаги, И ни оставяш за толкоз дълго време?<br />5:21. Възвърни ни, Господи, към Себе Си, и ще се възвърнем; Обнови дните ни както изпърво, -<br />5:22. Ако не си ни отхвърлил съвсем, И не си се разгневил твърде много против нас.<br />